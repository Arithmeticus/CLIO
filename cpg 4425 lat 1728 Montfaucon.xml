<?xml version="1.0" encoding="UTF-8"?>
<?xml-model href="../../TAN-2020/schemas/TAN-T.rnc" type="application/relax-ng-compact-syntax"?>
<?xml-model href="../../TAN-2020/schemas/TAN-T.sch" type="application/xml" schematypens="http://purl.oclc.org/dsdl/schematron"?>
<!--<?xml-model href="http://textalign.net/release/TAN-2020/schemas/TAN-T.rnc" type="application/relax-ng-compact-syntax"?>
<?xml-model href="http://textalign.net/release/TAN-2020/schemas/TAN-T.sch" type="application/xml" schematypens="http://purl.oclc.org/dsdl/schematron"?>-->
<TAN-T xmlns="tag:textalign.net,2015:ns"
       id="tag:chrisnighman.com,2017:cpg-4425-lat-1728"
       TAN-version="2020">
   <head>
      <name>Explanatio in sanctum Iohannem</name>
      <master-location href="https://github.com/Arithmeticus/CLIO/blob/raw/cpg%204425%20lat%201728%20Montfaucon.xml"/>
      <license which="by-sa_4.0" licensor="cn"/>
      <work which="John Chrysostom's 88 homilies on the Gospel of John"/>
      <vocabulary>
         <IRI>tag:chrisnighman.com,2017:tan-key:clio</IRI>
         <name>Vocabulary associated with the Chrysostomus Latinus in Iohannem Online (CLIO)
            Project</name>
         <location accessed-when="2020-06-01" href="TAN-voc/CLIO.TAN-voc.xml"/>
      </vocabulary>
      <source which="Montfaucon 1728 edition"/>
      <adjustments>
         <normalization which="abbreviations expanded"/>
      </adjustments>
      <vocabulary-key>
         <algorithm xml:id="xslt5">
            <IRI>tag:textalign.net,2015:stylesheet:convert-clio-docx-to-tan-tei</IRI>
            <name>Converter from CLIO Word documents to TAN-T(EI)</name>
            <location href="../../TAN-2020/applications/convert/private-convert%20CLIO%20docx%20to%20TAN.xsl"
                      accessed-when="2020-03-02T02:56:17.77-05:00"/>
         </algorithm>
         <algorithm xml:id="xslt4">
            <IRI>tag:textalign.net,2015:stylesheet:convert-tan2018-to-tan2020</IRI>
            <name>Converter from TAN 2018 to TAN 2020</name>
            <location href="../../TAN-2020/applications/convert/convert%20TAN%202018%20to%20TAN%202020.xsl"
                      accessed-when="2020-03-01T09:54:48.145-05:00"/>
         </algorithm>
         <algorithm xml:id="xslt3">
            <IRI>tag:textalign.net,2015:stylesheet:convert</IRI>
            <name>Stylesheet to create a TAN file.</name>
            <desc>Stylesheet at: ../../TAN-2018/do%20things/configure%20parameters/parameters-for-TAN-output.xsl</desc>
            <location href="../../TAN-2020/applications/get%20inclusions/convert.xsl"
                      accessed-when="2020-03-01"/>
         </algorithm>
         <div-type xml:id="hom" which="homily"/>
         <div-type xml:id="sec" which="section"/>
         <div-type xml:id="sub" which="subsection"/>
         <div-type xml:id="line" which="line (physical)"/>
         <person xml:id="cn" which="Chris Nighman"/>
         <person xml:id="jk" which="Joel Kalvesmaki"/>
         <algorithm xml:id="xslt1">
            <IRI>tag:kalvesmaki.com,2014:stylesheet:clio:populate-tan-class-1-body-from-docx</IRI>
            <name>Stylesheet to populate a TAN file from collections.</name>
            <desc>Stylesheet at: pre-TAN/CLIO%20Word%20docx%20to%20TAN-T.xsl</desc>
            <location href="../../TAN-2018/do%20things/convert/private-convert%20CLIO%20docx%20to%20TAN.xsl"
                      accessed-when="2020-03-06"/>
         </algorithm>
         <algorithm xml:id="xslt2">
            <IRI>tag:textalign.net,2015:stylesheet:convert-tan2017-to-tan2018</IRI>
            <name>Stylesheet to populate a TAN-A-div file from collections.</name>
            <desc>Stylesheet at: ../../TAN-2018/do%20things/get%20inclusions/core-for-TAN-output.xsl</desc>
            <location href="../../TAN-2020/applications/convert/convert%20TAN%202017%20to%20TAN%202018.xsl"
                      accessed-when="2020-03-01"/>
         </algorithm>
         <role xml:id="stylesheet1" which="stylesheet"/>
      </vocabulary-key>
      <resp roles="stylesheet" who="xslt4 xslt5"/>
      <file-resp who="cn"/>
      <resp roles="stylesheet1" who="xslt3 xslt1 xslt2"/>
      <resp roles="editor creator" who="cn"/>
      <resp roles="editor" who="jk"/>
      <change when="2017-02-27-05:00" who="jk">Began file</change>
      <change who="xslt1" when="2017-03-31T12:34:15.692-04:00">&lt;body&gt; repopulated with contents
         of the docx file found at pre-TAN/Commentarius01%20with%201862%20collation.docx.</change>
      <change who="xslt1" when="2017-03-31T13:07:45.156-04:00">&lt;body&gt; repopulated with contents
         of the docx file found at pre-TAN/Commentarius01%20with%201862%20collation.docx.</change>
      <change who="xslt1" when="2017-04-19T13:34:13.48-04:00">&lt;body&gt; repopulated with contents
         of the docx file found at ../../Final%20versions%20of%20homily%20transcriptions/Commentarius02%20with%201862%20collation.docx.</change>
      <change who="xslt1" when="2017-04-20T17:46:39.068-04:00">&lt;body&gt; repopulated with contents
         of the docx file found at ../../Final%20versions%20of%20homily%20transcriptions/Commentarius02%20with%201862%20collation.docx.</change>
      <change who="xslt1" when="2017-04-21T15:50:00.559-04:00">&lt;body&gt; repopulated with contents
         of the docx file found at ../../Final%20versions%20of%20homily%20transcriptions/Commentarius02%20with%201862%20collation.docx.</change>
      <change who="xslt2" when="2018-01-06T14:34:31.345-05:00">TAN file updated to 2018 schemas.</change>
      <change who="xslt3" when="2018-01-17T19:35:44.885-05:00">Conversion of input at zip:file:/C:/Users/jdkalv/Dropbox/CLIO%20commons/pre-TAN/Final%20versions%20of%20homily%20transcriptions/Commentarius05%20with%201862%20collation.docx!/ to TEI at file:/C:/Users/jdkalv/Dropbox/TAN/library-clio/cpg4425/cpg%204425%20lat%201728%20Montfaucon-2018-01-17.xml</change>
      <change who="xslt3" when="2018-01-18T08:29:37.032-05:00">Conversion of input at zip:file:/Users/joelk/Dropbox/CLIO%20commons/pre-TAN/Final%20versions%20of%20homily%20transcriptions/Commentarius01%20with%201862%20collation.docx!/ to TEI at file:/Users/joelk/Dropbox/TAN/library-clio/cpg4425/cpg%204425%20lat%201728%20Montfaucon-2018-01-18.xml</change>
      <change who="xslt3" when="2018-01-18T12:42:40.433-05:00">Conversion of input at zip:file:/Users/joelk/Dropbox/CLIO%20commons/pre-TAN/Final%20versions%20of%20homily%20transcriptions/Commentarius11%20with%201862%20collation.docx!/ to TAN-T at file:/Users/joelk/Dropbox/TAN/library-clio/cpg4425/cpg%204425%20lat%201728%20Montfaucon-2018-01-18.xml</change>
      <change who="xslt3" when="2018-02-03T15:39:52.666-05:00">Conversion of input at zip:file:/H:/Users-2/Joel/Google%20Drive/CLIO%20commons/Final%20versions%20of%20homily%20transcriptions/Commentarius27%20with%201862%20collation.docx!/ to TAN-T at file:/H:/Users-2/Joel/Google%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2018-02-03.xml</change>
      <change who="xslt3" when="2018-02-08T18:16:06.765-07:00">Conversion of input at zip:file:/C:/Users/Dan/Google%20Drive/CLIO%20commons/Final%20versions%20of%20homily%20transcriptions/Commentarius01%20with%201862%20collation.docx!/ to TAN-T at file:/C:/Users/Dan/Google%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2018-02-08.xml</change>
      <change who="xslt3" when="2018-03-17T11:55:45.665-06:00">Conversion of input at zip:file:/C:/Users/Dan/Google%20Drive/CLIO%20commons/Final%20versions%20of%20homily%20transcriptions/Commentarius01%20with%201862%20collation.docx!/ to TAN-T at file:/C:/Users/Dan/Google%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2018-03-17.xml</change>
      <change who="xslt3" when="2018-03-23T21:33:16.381-06:00">Conversion of input at zip:file:/C:/Users/Dan/Google%20Drive/CLIO%20commons/Final%20versions%20of%20homily%20transcriptions/Commentarius46%20with%201862%20collation.docx!/ to TAN-T at file:/C:/Users/Dan/Google%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2018-03-23.xml</change>
      <change who="xslt3" when="2018-04-06T19:09:47.342-06:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius47%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2018-04-06.xml</change>
      <change who="xslt3" when="2018-05-06T12:47:41.809-06:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius49%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2018-05-06.xml</change>
      <change who="xslt3" when="2018-05-28T21:27:16.69-06:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius48%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2018-05-28.xml</change>
      <change who="xslt3" when="2018-06-30T11:35:15.69-06:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius55%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2018-06-30.xml</change>
      <change who="xslt3" when="2019-04-04T18:36:33.068-04:00">Conversion of input at zip:file:/E:/Joel/Google%20Drive/CLIO%20commons/Final%20versions%20of%20homily%20transcriptions/Commentarius35%20with%201862%20collation.docx!/ to TAN-T at file:/E:/Joel/Google%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2019-04-04.xml</change>
      <change who="xslt3" when="2019-04-09T21:49:47.926-04:00">Conversion of input at zip:file:/E:/Joel/Google%20Drive/CLIO%20commons/Final%20versions%20of%20homily%20transcriptions/Commentarius01%20with%201862%20collation.docx!/ to TAN-T at file:/E:/Joel/Google%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2019-04-09.xml</change>
      <change who="xslt3" when="2019-04-11T13:57:54.447-04:00">Conversion of input at zip:file:/E:/Joel/Google%20Drive/CLIO%20commons/Final%20versions%20of%20homily%20transcriptions/Commentarius01%20with%201862%20collation.docx!/ to TAN-T at file:/E:/Joel/Google%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2019-04-11.xml</change>
      <change who="xslt3" when="2019-09-28T12:48:53.462-06:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius58%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2019-09-28.xml</change>
      <change who="xslt3" when="2019-10-12T23:28:06.629-06:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius60%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2019-10-12.xml</change>
      <change who="xslt3" when="2019-10-27T12:54:25.328-06:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius61%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2019-10-27.xml</change>
      <change who="xslt3" when="2019-11-09T14:00:33.317-07:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius63%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2019-11-09.xml</change>
      <change who="xslt3" when="2019-11-30T18:48:56.319-07:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius64%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2019-11-30.xml</change>
      <change who="xslt3" when="2019-12-09T12:08:52.841-07:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius68%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2019-12-09.xml</change>
      <change who="xslt3" when="2019-12-09T18:50:48.47-07:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius67%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2019-12-09.xml</change>
      <change who="xslt3" when="2020-01-13T14:43:07.428-07:00">Conversion of input at zip:file:/G:/My%20Drive/CLIO%20commons/Final%20versions%20of%20homily%20transcriptions/Commentarius70%20with%201862%20collation.docx!/ to TAN-T at file:/G:/My%20Drive/CLIO%20commons/TAN%20library/CLIO/cpg%204425%20lat%201728%20Montfaucon-2020-01-13.xml</change>
      <change who="xslt4" when="2020-03-01T09:54:48.145-05:00">Converted from 2018 to 2020 schemas.</change>
      <change who="xslt5" when="2020-03-02T02:56:17.77-05:00">Refreshed content of TAN file from .docx.</change>
      <change when="2020-06-01" who="jk">Adjusted for typos, validation errors, to push to master repo.</change>
      <to-do/>
   </head>
   <body xml:lang="lat">
      <div type="hom" n="1">
         <div type="title" n="title">Commentarius </div>
         <div type="title" n="title_2">[Homilia I.] </div>
         <div type="sec" n="1">
            <div type="sub" n="1">Agonalium certaminum spectatores, si quando strenuum quempiam athletam jam coronatum accedere comperiant, omnes accurrunt, ut ejus pugnas, artem, robur spectare possint; hincque videas innumerorum hominum theatrum, qui in ea re et mentis et corporis oculis toti incumbunt, ut nihil ad spectaculum pertinens se praeterire possit. </div>
            <div type="sub" n="2">Tum si quis eximius musicus adventaverit, hi omnes similiter theatrum implent, missisque omnibus, quae prae manibus habent, etsi ea saepe necessaria sint et urgentia, conscenso theatro sedent, studioseque cantum et instrumentorum sonum excipientes, de utrorumque concentu disputant. Ita quidem multi. </div>
            <div type="sub" n="3">Qui autem in rhetoricis periti sunt, idipsum erga sophistas praestant. Nam apud istos quoque theatra sunt, et auditores, plausus, strepitus, et dictorum examen exquisitum. </div>
            <div type="sub" n="4">Quod si rhetorum, tibicinum athletarumque seu spectatores, seu auditores simul et spectatores, cum tanta sedent attentione; quantum studii, quantum diligentiae vos adhibere par est, cum jam non tibicen, non sophista, sed vir de caelo tonitru clariorem emittens vocem, ad spectaculum vos evocet? Totum quippe orbem hoc clamore occupavit, comprehendit, implevit; non clamoris magnitudine, sed lingua ex divinae gratiae motu loquente. </div>
            <div type="sub" n="5">Quodque mirum est, tantus ille clamor, non asper est, non insuavis; sed omni musica harmonia jucundior et desiderabilior deliniendique majorem vim habens, ad haec vero sanctissimus est, et admodum tremendus, tot arcanis plenus, tot bona conferens, ut qui diligenter illum excipiunt atque conservant, non jam homines sint, non jam in terra maneant; sed supra saecularia omnia et cum angelis sortem habentes, terram quasi caelum incolant. </div>
            <div type="sub" n="6">Etenim ille tonitrui filius, Christo dilectus, columna omnium quae in orbe sunt ecclesiarum, qui caeli claves habet, qui de calice Christi bibit, et ejus baptismo baptizatus est, qui cum magna fiducia supra pectus Domini recubuit, hic jam nos convenit; non fabulam acturus, non personatus accedit; neque enim talia loquuturus est; non in suggestum ascendit, non orchestram pede percutit, non aurea indutus est veste; sed ingreditur cum singularis pulcritudinis amictu. </div>
            <div type="sub" n="7">Christo enim indutus conspicitur, pedes speciosos calceatos habens in praeparatione Evangelii pacis; zona non pectus, sed lumbos praecinctus, non ex purpurea pelle, neque superne auro ornata, sed ipsa veritate contexta et concinnata. Talis nunc nobis offertur sine larva: nulla enim apud ipsum simulatio, nulla fictio vel fabula; sed nudo capite, nudam nunciat veritatem. </div>
            <div type="sub" n="8">Neque cum reipsa alius sit, alia ex habitu, oculis, voce auditoribus suadebit; nec instrumentis ad haec nuncianda opus habet, non cithara, non lyra, non alio quovis hujuscemodi; sed omnia per linguam operatur, et quavis cithara vel musica suaviorem utilioremque vocem emittit. </div>
            <div type="sub" n="9">Est illi proscenium, caelum totum; theatrum, orbis; spectatores et auditores, omnes angeli, et ex hominibus quotquot angeli sunt, aut fieri cupiunt. Hi namque soli possunt hanc harmoniam accurate auribus percipere, et operibus exhibere, atque auditores, quales oportet, esse. </div>
            <div type="sub" n="10">Alii vero omnes, ceu infantes, audiunt quidem, nec tamen audita intelligunt; sed placentis puerilibusque ludis intenti sunt. Ita hi quoque risui, deliciis, opibus, potentiae dediti, ventrique viventes, dicta quidem interdum audiunt; sed nihil magnum vel sublime operibus exhibent, quod se semel lateritio operi et luto dediderint. </div>
            <div type="sub" n="11">Huic Apostolo adstant supernae virtutes, illius animae pulcritudinem, prudentiam virtutisque speciem mirantes, per quam ipsum Christum attraxit, et spiritualem accepit gratiam. Etenim ceu lyram quamdam speciosam lapillis aureisque fidibus ornatam, sic animam componens suam, id effecit ut magnum et excelsum quidpiam spiritu sonaret. </div>
         </div>
         <div type="sec" n="2">
            <div type="sub" n="1">Itaque non ut piscatoris, nec ut filii Zebedaei; sed ut ejus qui profunda Dei novit, Spiritum dico hanc lyram pulsantem, sic audiamus. Nihil enim humanum dicet, sed quidquid loquetur ex spiritualibus abyssis haustum est, ex arcanis illis, quae ne angeli quidem, antequam illa fierent, noverant. </div>
            <div type="sub" n="2">Nam et ipsi nobiscum per Joannis vocem, et per nos didicerunt ea quae nos novimus. Et hoc quoque significavit alius Apostolus his verbis: Ut innotescat nunc principatibus et potestatibus per Ecclesiam multiformis sapientia Dei. </div>
            <div type="sub" n="3">Si ergo principatus, potestates, Cherubim et Seraphim haec per Ecclesiam didicerunt, palam est illos magna cum attentione haec edidicisse. Certe non parvo hinc honore afficimur, quod angeli ea nobiscum audiant, quae ignorabant. Quod autem etiam per nos, nondum dicam quomodo. </div>
            <div type="sub" n="4">Multum ergo adhibeamus cum modestia silentium, non hodie tantum, aut eo dumtaxat quo audimus die; sed per totam vitam; quia illum omni tempore audire fructuosum est. </div>
            <div type="sub" n="5">Nam si ea quae in regia geruntur, scire optamus; nempe quid Imperator faciat, quid de subditis consulat, etiamsi saepe id nihil ad nos attineat: multo magis quae Deus dixit audire optandum est: cum maxime illa omnia ad nos spectent. Haec porro cuncta accurate ille nobis enarrabit, quod regis amicus sit, imo quod regem in se loquentem habeat, omniaque ab illo audiat, quae ille a Patre accipit: nam ait, Vos dixi amicos, quia omnia quae audivi a Patre meo, nota feci vobis. </div>
            <div type="sub" n="6">Quemadmodum igitur, si quem e summo caelo pronum repente videremus, qui promitteret se nobis caelestia accurate dicturum, omnes accurreremus; ita nunc quoque affecti simus. </div>
            <div type="sub" n="7">Ex caelo namque vir ille nos alloquitur: non enim est ex hoc mundo, ut etiam dicit ipse Christus: Vos de hoc mundo non estis; et Paracletum in se loquentem habet, ubique praesentem, qui ita novit ea quae Dei sunt, ut anima hominis res suas novit; Spiritum nempe sanctitatis, Spiritum rectum, qui dirigit et ducit in caelum, qui novos dat oculos, qui id efficit ut futura tamquam praesentia videamus, et in carne caelestia intueamur. </div>
            <div type="sub" n="8">Per totam ergo vitam nos ei sedato et tranquillo animo exhibeamus: nemo ignavus, nemo somniculosus, vel maculis respersus hic maneat: sed in caelum nos transferamus, ubi Evangelista loquitur iis qui istic conversantur. Si in terra maneamus, hinc nihil lucri referimus; Joannis quippe disciplina nihil attinet ad eos, qui a vita porcis digna non absistunt, quemadmodum nihil attinent ad eum res humanae. </div>
            <div type="sub" n="9">Tonitru quidem, inconditum emittens sonum, animos nostros perterrefacit; Joannis autem vox neminem fidelium turbat, imo ex tumultu et perturbatione eximit, solisque daemonibus terrori est, et daemonum servis. </div>
            <div type="sub" n="10">Ut videamus ergo quo pacto illos terreat, et animo sileamus et ore, animo tamen maxime. Quaenam utilitas, cum tacente ore, animus tumultuatur? Animae quietem quaero, quia animam audientem exopto. </div>
            <div type="sub" n="11">Nulla ergo nos commoveat pecuniae cupiditas, nullus gloriae amor, non irae tyrannis, non aliorum affectuum tumultus. Non potest enim non purgatus auditus dictorum sublimitatem ut par est vel capere, vel arcanam et tremendam horumce mysteriorum rationem, caeterasque virtutes omnes in his oraculis contentas accurate cognoscere. </div>
            <div type="sub" n="12">Si enim tibia et cithara ludere nemo didicerit, nisi iis animum adhibuerit, quomodo mysticas voces quis sedens audiat, si animus in segnitie degat? </div>
         </div>
         <div type="sec" n="3">
            <div type="sub" n="1">Ideo Christus his nos verbis admonet: Nolite dare Sancta canibus, neque projiciatis margaritas ante porcos. Margaritas haec verba vocavit, licet haec margaritis longe preciosiora sint, quia hac materia nulla praestantior. </div>
            <div type="sub" n="2">Ideo horum sermonum suavitatem melli comparare solet, non quod mel ipsam aequare possit, sed quod nihil melle dulcius apud nos sit. </div>
            <div type="sub" n="3">Nam quod et gemmarum precium, et mellis suavitatem longo intervallo superent, audi prophetam haec asserentem his verbis: Desiderabilia super aurum et lapidem preciosum multum, et dulciora super mel et favum; sed bene valentibus tantum; ideo subdidit, etenim servus tuus custodit ea. </div>
            <div type="sub" n="4">Et alibi quoque, cum dulcia dixisset, addidit, faucibus meis. Quam dulcia, inquit, faucibus meis eloquia tua; et excellentiam efferens addit, super mel et favum ori meo, quia sana mente praeditus erat. Ne itaque morbo affecti haec adeamus, sed post expurgatum animum, hunc cibum sumamus. </div>
            <div type="sub" n="5">Ideo namque tot verbis praemissis, nondum ad haec deveneram, ut singuli omni depulso morbo, ac si in caelum intrarent, sic, ira, curis, sollicitudinibus, caeterisque animi affectibus vacui ingrederentur. Non possumus enim hinc quid magnum lucrari, nisi prius animam ita purgaverimus. </div>
            <div type="sub" n="6">Nec mihi quis dicat, breve tempus inter hanc et sequentem concionem esse. Licet enim non solum dierum quinque spatio, sed etiam uno temporis momento vitam totam mutare. Quid, quaeso, latrone et homicida scelestius? Annon extremum hoc improbitatis genus est? </div>
            <div type="sub" n="7">Attamen latro ille ad summum virtutis apicem statim pervenit, et in paradisum abiit, nec plurimis diebus, nec dimidio die opus habuit, sed brevi tantum momento. Itaque licet repente mutari, et aureum ex luteo effici. Cum enim neque virtus, neque vitium ex natura insint, facilis est mutatio, omni necessitate libera. </div>
            <div type="sub" n="8">Si volueritis et audieritis me, inquit, bona terrae comedetis. Viden’ sola opus esse voluntate: voluntate, inquam, non vulgari illa quae plurimorum est, sed diligenti. Scio quippe omnes in caelum avolare velle: sed voluntas operibus exhibenda est. </div>
            <div type="sub" n="9">Siquidem mercator vult ditescere, neque voluntas in cogitatione tantum consistit; sed navim parat, nautas cogit, gubernatorem accersit, caeterisque omnibus navim instruit, aurum mutuatur, pelagus trajicit, in peregrinam terram proficiscitur, pericula multa subit, aliaque plurima patitur, quae norunt ii qui navigare solent. Ita nos oportet voluntatem exhibere. </div>
            <div type="sub" n="10">Navigamus et nos quoque, non ab alia in aliam terram; sed a terra in caelum. Nos ergo mente apparemus ad gubernationem, quae nos superne ducat, ac nautas obsequentes, firmamque navim nobis comparemus, ne calamitate quadam saeculari vel moestitia demergamur, neve arrogantiae spiritu efferamur, sed leves et expediti simus. </div>
            <div type="sub" n="11">Si ita navim, gubernatorem et nautas paremus, secundo vento navigabimus, Filiumque Dei, verum gubernatorem, ad nos attrahemus, qui non sinet scapham nostram demergi: sed licet innumeri spirent venti, ventos ille increpabit et mare, et vice procellae tranquillitatem efficiet magnam. </div>
         </div>
         <div type="sec" n="4">
            <div type="sub" n="1">Sic comparati ad sequentem accedite concionem: si tamen cupiatis utile quidpiam audire, et in mente reponere. Nemo sit via, nemo petra, nemo spinis repletus. </div>
            <div type="sub" n="2">Faciamus nos ipsos novales: sicque libenti animo semina jaciemus, si nempe terram puram videamus; sin contra petrosam et asperam, ignoscite si nolimus frustra laborare; nam si a serendo desistentes, coeperimus spinas evellere, tunc extremae dementiae esset in terram incultam semina jacere. </div>
            <div type="sub" n="3">Hujus concionis auditorem, non licet mensae daemoniorum esse participem. Quod enim consortium justitiam inter et iniquitatem? </div>
            <div type="sub" n="4">Stas Joannis auditor, ac per illum ea quae Spiritus sunt ediscis: et postea abscedis meretrices auditurus, obscoena loquentes, obscoeniora repraesentantes, et effoeminatos qui se mutuo alapis caedunt? Quomodo poteris probe ablui et purgari, in tanto coeno volutatus? </div>
            <div type="sub" n="5">Quid opus est obscoenitatem illam totam minutatim recensere? Omnia illic risus, omnia opprobrium, contumeliae, dicteria: omnia dissolutio, omnia pernicies. </div>
            <div type="sub" n="6">Ecce praedico et annuntio omnibus vobis. Nemo eorum, qui hac mensa fruuntur, animam suam exitiosis illis spectaculis corrumpat. Illa quippe omnia dicta et facta, pompa satanica sunt. </div>
            <div type="sub" n="7">Scitis autem quotquot initiati estis, quae pacta nobiscum inieritis; imo quae cum Christo, quando ille ipse est qui vos initiat: quid illi dixeritis; quae de satanica pompa cum illo verba habueritis; quomodo et satanae et angelis ejus simul abrenunciaveritis, promiseritisque vos ad illa non deflexuros esse? </div>
            <div type="sub" n="8">Timendum ergo admodum ne quis his violatis promissionibus, sese his indignum mysteriis effecerit. Annon vides quomodo in regiis aedibus, non ii qui in aliquo offenderunt, sed qui in honore habentur, consilii participes advocentur, et inter amicos regis constituantur? </div>
            <div type="sub" n="9">Legatus nobis de caelo venit, ab ipso Deo missus, de necessariis nos rebus alloquuturus. At vos nihil curantes audire quid velit, quidve loquatur, sedetis mimos audientes. Et quot quantisque fulminibus haec digna non fuerint? </div>
            <div type="sub" n="10">Ut enim non licet participare mensae daemoniorum, sic nec illa daemoniaca audire fas est, neque sordida veste ad lautam illam mensam tot bonis refertam accedere, quam apparavit ipse Deus. Tanta enim ejus vis est, ut repente nos ad caelum ipsum rapiat: si tamen vigili mente attendamus. </div>
            <div type="sub" n="11">Neque enim qui divinis sermonibus frequenter institutus est, in hoc vili statu manet: sed necessario statim evolat, et sublimem illum petit locum, immensisque potitur thesauris, quos utinam nos omnes consequamur gratia et benignitate Domini nostri Jesu Christi, per quem et cum quo Patri gloria, unaque sancto Spiritui, nunc et semper, et in saecula saeculorum, amen. </div>
         </div>
      </div>
      <div type="hom" n="2">
         <div type="title" n="title">Commentarius </div>
         <div type="title" n="title_2">[Homilia II.] </div>
         <div type="sec" n="1">
            <div type="sub" n="1">In principio erat Verbum. Si Joannes nos alloquuturus esset, et sua narraturus, e re foret, ejus genus, patriam et educationem recensere: quia vero non ipse, sed per illum Deus humanam alloquitur naturam, superfluum mihi videtur haec disquirere; imo vero id non supervacaneum fuerit, sed valde necessarium. </div>
            <div type="sub" n="2">Cum enim didiceris quis, unde, a quibus ortus, qualis vir fuerit; deindeque audieris ejus vocem philosophiamque totam; tunc probe scies haec verba non ejus esse, sed divinae virtutis, ejus animam moventis. Qua ergo fuit patria? Nulla quidem patria; sed ex vico prodiit et regione abjecta, quae nihil alicujus precii ferret. </div>
            <div type="sub" n="3">Galilaeam enim contemnunt Scribae cum aiunt: Interroga et vide, quod ex Galilaea non surgit propheta; nihili facit eam ille quoque vere Israelita dicens: Ex Nazareth potest aliquid boni esse? Neque ex insigni quopiam ejus regionis loco erat: sed neque nomen ejus ibi notum; patre piscatore paupere: quin ita paupere, ut filios eadem in arte exerceret. </div>
            <div type="sub" n="4">Scitis porro omnes, nullum artificem cupere filium suae artis heredem relinquere, nisi summa paupertate coactum; maxime vero si ars sit vilis: piscatoribus vero nihil pauperius, nihil abjectius; imo nihil indoctius. Attamen inter eos, alii majores, alii minores sunt. </div>
            <div type="sub" n="5">Apostolus vero inter minores computabatur: neque enim in mari piscabatur, sed modico stagno: ibique versantem cum patre et Jacobo fratre, quibuscum retia reficiebat; quod erat extremae paupertatis indicium; Christus vocavit. Hinc intelligitur quam expers fuerit externae disciplinae: alioquin vero Lucas testificatur ipsum non modo idiotam, sed etiam illiteratum fuisse; et jure quidem. </div>
            <div type="sub" n="6">Nam qui ita pauper erat, ut neque forum adiret, neque cum honestis civibus versaretur, sed cum solis piscium cauponibus et coquis, qua in re feris et brutis praeferri potuerit? quomodo non piscium instar mutus fuerit? </div>
            <div type="sub" n="7">Hic tamen piscator, qui circa stagna, retia et pisces versabatur, ex Bethsaida Galilaeae, patre piscatore paupere, extrema inopia laborante, qui rudis erat et summe imperitus, qui literas nec ante, nec postquam Christo haesit, edidicit, videamus quid loquatur, et quibus de rebus edisserat. </div>
            <div type="sub" n="8">Num de agris, de fluminibus, de piscium commercio? talia enim fortassis ex piscatore audire quis exspectet. Verum ne timeatis; nihil quippe hujusmodi audiemus; sed caelestia tantum, et quae nemo hactenus edidicit. </div>
            <div type="sub" n="9">Tam sublimia enim dogmata, tam praeclarum vitae institutum, tantamque philosophiam nobis afferet, quantam par est eum, qui ex thesauris Spiritus hausit; tamquam modo ex caelo descenderit; imo neque omnes qui in caelo erant haec scivisse verisimile est, ut jam dixi. Haeccine, quaeso, piscatoris erant? an rhetoris? an sophistae vel philosophi? an cujuspiam externa illa imbuti sapientia? Nequaquam. </div>
            <div type="sub" n="10">Neque enim humanae mentis prorsus est de immortali illa et beata natura ita philosophari, neque de potestatibus quae post illam sunt, vel de immortalitate et vita aeterna, vel de corporibus mortalibus, quae immortalia postea futura sunt, de supplicio, de futuro tribunali, de rationibus exigendis operum, verborum, cogitationum; scire quid sit homo, quid mundus, quid vere homo sit; quid illud quod videtur esse, cum tamen non sit; quid nequitia, quid virtus. </div>
         </div>
         <div type="sec" n="2">
            <div type="sub" n="1">Horum quaedam Plato et Pythagoras rimati sunt: caeteri namque philosophi non memorandi; ita nempe ridiculi omnes fuerunt. </div>
            <div type="sub" n="2">Qui vero apud illos admirandi et disciplinae principes habentur, hi maxime sunt: qui de republica et de legibus quaedam scripsere, et tamen in omnibus plus quam pueri ridiculi habiti sunt: quod mulieres omnibus communes fecerint, vitam ipsam pessum dederint, et honorem connubii deturparint, aliaque hujusmodi ridicule statuerint; et in his totum vitae tempus insumserint. </div>
            <div type="sub" n="3">De anima vero doctrinam omnium turpissimam statuerunt, dum animas hominum, muscas, culices, frutices fieri: Deumque ipsum animam esse dicerent; et alia quaedam turpissima assererent. Nec ea solum de causa culpandi; sed et magnus est ipsis verborum Euripus: quemadmodum enim in Euripo huc illuc jactati, sic nunquam in iisdem perstiterunt; utpote qui ex incerta et fluxa mente loquerentur. </div>
            <div type="sub" n="4">Verum non ita piscator hic, qui omnia certa pronunciat, et quasi in petra stans, nunquam titubat. Cum enim in ipsa adyta induci dignatus sit, et ipsum habeat Dominum in se loquentem, nihil humanum passus est. </div>
            <div type="sub" n="5">At illi haud secus quam ii qui ne per somnium quidem in regiam admissi sunt, sed in foro cum aliis permixtim hominibus versantur, dum ex propria mente de invisibilibus conjectarent, in summos errores inciderunt, de ineffabilibus disserere agressi, et quasi caeci vel ebrii in ipso errore contra se mutuo impegerunt: nec mutuo tantum alii contra alios, sed etiam secum de iisdem rebus semper pugnant. </div>
            <div type="sub" n="6">Atqui hic illiteratus, rudis, ex Bethsaida, Zebedaei filius; etsi Graeci nominum asperitatem admodum rideant; nihilo tamen minore, imo majore fiducia jam loquar: quanto enim magis barbara ipsis videtur natio illa, et a Graeco instituto aliena, tanto splendidiora nostra videbuntur. </div>
            <div type="sub" n="7">Cum enim barbarus et indoctus ea loquatur, quae nullus hominum unquam noverat; nec loquatur modo, sed etiam suadeat; (quod si illud solum esset, magnum foret miraculum; nunc vero praeter hoc, etiam aliud majus suppeditetur argumentum, quod ea quae dicuntur divinitus inspirata sint, quia nempe auditoribus omnibus semper doctrinam suam persuaserit;) quis immanentem in eo virtutem non mirabitur? </div>
            <div type="sub" n="8">Illud enim, ut jam dixi, maximo signo est, ipsum non ex seipso doctrinam et leges proferre. Hic itaque barbarus Evangelio suo universum comprehendit orbem; corpore autem mediam tenuit Asiam, ubi olim philosophabantur omnes Graecae disciplinae homines. </div>
            <div type="sub" n="9">Hincque daemonibus est formidabilis, quod in hostium medio fulgeat, illorum caliginem exstinguat, daemonumque arcem diruat; anima autem in eum secessit locum, qui talia operanti competeret. Ac Graecorum quidem opiniones exstinctae deletaeque sunt; hujus vero res quotidie splendidiores evadunt. </div>
            <div type="sub" n="10">Ex quo enim hic et reliqui piscatores fuerunt; Pythagorae Platonisque disciplinae, quae prius obtinere videbantur, silentio missae sunt, ac ne nomine quidem illos norunt plerique. Atqui Plato tyrannos adiit accitus, ut aiunt, amicos habuit multos, atque in Siciliam navigavit. </div>
            <div type="sub" n="11">Pythagoras vero magnam adiens Graeciam, praestigias induxit innumeras; nam quod cum bobus loqueretur, id enim de illo narratur; non nisi magica arte praestari poterat. Hincque maxime palam est, quod is qui bruta sic alloquebatur, nihil utilitatis hominibus praestaret, imo ipsis multum noceret. </div>
            <div type="sub" n="12">Certe aptior ad philosophiam erat hominum natura: attamen ille cum aquilis et bobus, ut aiunt, per praestigias loquebatur. Non ille rationis expertem naturam rationalem effecit; id quod homo non potest; sed praestigiis stultos decipiebat. </div>
            <div type="sub" n="13">Non utili doctrina homines instituebat; sed docebat idem esse fabas edere, et parentum capita devorare: auditoribusque persuadebat, doctoris sui animam, modo fruticem, modo puellam, modo piscem effici. Annon jure illa exstincta penitus deletaque sunt? Certe jure ac merito ut ratio postulabat. </div>
            <div type="sub" n="14">At non sic illa quae ad rudem illum et illiteratum pertinent: verum Syri, Aegypti, Indi, Persae, Aethiopes, innumeraeque aliae gentes, dogmata ab illo inducta in linguam suam transferentes, barbari licet essent, philosophari didicerunt. </div>
         </div>
         <div type="sec" n="3">
            <div type="sub" n="1">Non ergo frustra dicebam, totum orbem theatrum ipsi fuisse. Neque enim missis congeneribus, vanam brutis instituendis operam ponebat; quod supervacaneum studium et ingens insipientia fuisset; sed et hujus et aliorum expers vitiorum, id unum curabat, ut totus orbis utile quidpiam edisceret, quod posset illum a terra in caelum transferre. </div>
            <div type="sub" n="2">Ideoque non caligine et tenebris doctrinam suam involvit, ut illi, qui pravae doctrinae suae obscuritatem ceu velum quodpiam obtendebant: sed hujus dogmata sunt radiis solaribus clariora; ideo omnibus per orbem hominibus patefacta sunt. </div>
            <div type="sub" n="3">Non enim quinque annorum silentium accedentibus imperabat, ut ille; nec sic docebat, ut insensibilibus lapidibus assideret: neque numeris omnia definiri fabulabatur; sed abjecta omni hujusmodi ingrata doctrina et pernicie Satanica, tantam verbis admiscuit facilitatem, ut non modo viris et sapientibus, sed etiam mulierculis et adolescentibus dicta omnia perspicua essent. </div>
            <div type="sub" n="4">Illa enim vera et utilia audituris esse confirmavit totum, quod postea sequutum est, tempus: nam totum ad se pertraxit orbem, et ab omni aliena tragoedia vitam nostram liberavit, postquam haec audita fuere. Quapropter quotquot haec audimus animam effundere optamus potius, quam a dogmatibus ab illo traditis absistamus. </div>
            <div type="sub" n="5">Hinc ergo et omni ex parte liquet, nihil humanum ab ipso, sed divina et caelestia esse dogmata, quae a divina illa anima ad nos pervenerunt. Neque enim verborum strepitum, non dictionis fucum, neque nominum verborumque ornatum et compositionem superfluam vel inutilem videbimus; haec quippe procul sunt ab omni philosophia; sed vim invictam et divinam, et rectorum dogmatum immensam virtutem, innumerabiliumque bonorum largitionem. </div>
            <div type="sub" n="6">Nam in praedicatione nimia verborum curiositas superflua esset, et sophistis digna; imo non sophistis, sed pueris insipientibus; ita ut apud eos ipse philosophus induceret magistrum suum quem suae artis pudebat, quique dicebat judicibus, ipsos audituros ab se esse verba sine artificio, et ut casus ferebat, prolata; non exquisitis ornata dictis, non verbis et nominibus selectis fucata. </div>
            <div type="sub" n="7">Neque enim par est, inquiebat, o viri, hujus aetatis virum, adolescentis proferre verba coram vobis judicibus. Ac vide quam sit illud ridiculum: quam enim rem tamquam turpem, philosophia indignam, adolescentiumque opus, magistrum suum fugere dixit, huic maxime ipse operam dedit. Ita ubique ambitioni studebant illi; nihilque praeter hoc in Platone admiratione dignum videtur. </div>
            <div type="sub" n="8">Ac quemadmodum si sepulcra exterius dealbata aperueris, sanie, foetore,corruptisque ossibus plena videbis; ita si philosophi dogmata dictionis ornatu nudaveris, multa videbis abominatione plena: maxime si de anima philosophetur, quam nimio honore ad blasphemiam usque afficit. Hic enim diabolicus laqueus est, mensuram nusquam servare, sed in utrumque extremorum illo captos per pravam doctrinam deducere. </div>
            <div type="sub" n="9">Nunc enim illam ex Dei substantia esse dicit; nunc illam praeter modum et impie elatam, per alteram hyperbolen deturpat, dum illam in porcos, asinos, inque viliora animantia inducit. Sed haec satis sunto; imo ultra modum de his disseruimus. Si quid enim utile ab illis edisci posset, pluribus iis insistere oportuisset; sin vero tantum quantum ad eorum declarandam turpitudinem satis esset, dicendum oportuit, haec plusquam satis sunt. </div>
            <div type="sub" n="10">Quare missis illorum fabulis, jam nostra attingamus dogmata, quae nobis per hujusce piscatoris linguam de caelo demissa sunt, quaeque nihil habent humanum. Age ergo, haec dicta in medium afferamus, et ut initio hortati sumus, dictis esse attendendum, hoc nunc iterum monemus. </div>
            <div type="sub" n="11">Quid ergo initio dicit Evangelista? In principio erat Verbum, et Verbum erat apud Deum. Vidistin’ fiduciam et vim verborum maximam? Quomodo nihil dubitans, nihil conjiciens, sed omnia affirmantis more loquatur? Hoc est enim doctoris, non vacillare in iis quae profert. </div>
            <div type="sub" n="12">Nam si is qui alios instituit, altero opus habeat, qui dicta sua confirmare possit, non doctorum, sed discipulorum ordinem jure obtineat. Si quis vero dixerit, Cur prima omissa causa, statim nobis de secunda disserit? Primum et secundum hic dicere recusabimus: divinitas enim et numero et temporum consequentia superior est. Ideoque his repudiatis, Patrem confitemur ex nullo esse, Filiumque ex Patre natum. </div>
         </div>
         <div type="sec" n="4">
            <div type="sub" n="1">Recte, inquies: Verum cur relicto Patre, de Filio disserit? Quia ille cognitus omnibus erat, si non ut Pater, saltem ut Deus: Unigenitus vero ignorabatur. Ideoque jure a principio statim ejus notitiam indere festinat iis qui ipsum non noverant. Alioquin vero Patrem in hoc sermone non tacuit. Ac vide mihi spiritualem prudentiam. </div>
            <div type="sub" n="2">Novit homines jam olim et ante omnia Deum prae omnibus colere et asserere. Ideo inde principium fecit, et progressus Deum esse dicit. Non sicut Plato alterum mentem, alterum animam esse dicit: haec enim procul sunt a divina illa et immortali natura. Neque enim commune quidpiam nobiscum habet, sed longe est a communicatione cum creaturis; secundum substantiam dico, non secundum habitum. </div>
            <div type="sub" n="3">Ideo Verbum illum appellavit. Cum enim docturus esset hoc Verbum esse unigenitum filium Dei; ne quis generationem passibilem suspicaretur, praemissa Verbi appellatione omnem tollit malam suspicionem, dum et Filium ex ipso esse, et impassibiliter Filium esse declarat. </div>
            <div type="sub" n="4">Viden’ quomodo, ut jam dixi, cum de Filio loqueretur, Patrem non tacuit? Quod si haec non satis sint ad totam rem declarandam, ne mireris. De Deo namque nobis est sermo, quem pro dignitate neque dicere, neque cogitare possumus. Ideo hic substantiae nomen nusquam ponit: quia nemo potest dicere quid Deus sit secundum substantiam: ubique autem illum nobis ex operibus demonstrat. </div>
            <div type="sub" n="5">Siquidem hoc verbum videre est postea lucem dictum, et lucem rursus appellari vitam. Neque hac solum de causa sic illum vocavit: sed haec prima causa est; secunda, quia quae Patris erant nobis erat nunciaturus; nam ait: Omnia quae audivi a Patre, annunciavi vobis. </div>
            <div type="sub" n="6">Vocat autem illum et vitam et lucem: nam cognitionis lucem nobis dedit, et ex luce vitam. In summa non unum nomen, non duo, non tria, non plura satis sunt ad ea quae Deum spectant edocenda: sed optandum est, ut etiam per multa vel obscure possimus ea quae ad Deum spectant complecti. </div>
            <div type="sub" n="7">Non autem simpliciter Verbum appellavit, sed cum articuli adjectione a reliquis ipsum distinxit. Viden’ me non frustra dixisse hunc Evangelistam nobis de caelo loqui? </div>
            <div type="sub" n="8">Animadverte enim, quo sublimitatis statim a principio, auditorum mentem et animam evexerit. Postquam enim illam supra omnia quae sub sensum cadunt, supra terram, mare, caelum evexit, etiam supra Cherubim, Seraphim, Thronos, Principatus, Potestates, supra omnem denique creaturam incedere suasit. Quid igitur? An postquam nos ad tantam sublimitatem deduxit, ibi nos sistere potuit? </div>
            <div type="sub" n="9">Nequaquam: sed perinde ac si quis stantem ad littus maris, ac respicientem urbes, oras, portus; postquam in medium pelagus adduxerit, a prioribus quidem amovit, at aspectui ejus terminos non posuit, sed immensum ipsi spectaculum dedit; sic et Evangelista postquam nos supra omnem creaturam induxit, et ad superiora creaturis saecula misit; sublimem oculum mentis relinquit, qui nullum finem in supernis attingere possit, eo quod nullus sit. </div>
            <div type="sub" n="10">Nam ubi ad principium ascendit ratio, quaerit quid sit illud principium. Deinde ubi illud, erat, reperit, semper ulterius mente procedens, ubi cogitationem sistat non habet: sed intente respiciens, cum terminum non reperiat, defessus rursum ad inferiora descendit. Illud enim, in principio erat, nihil aliud significat, quam quod semper fuerit, et aeternus sit. </div>
            <div type="sub" n="11">Viden’ veram philosophiam, et divina dogmata, non qualia Graecorum, qui tempora constituunt, et deos alios seniores, alios juniores dicunt? At nihil apud nos simile. Si enim Deus est, ut revera est, nihil est ante illum; si creator omnium, ipse primus est; si dominus et dominator omnium, omnia post ipsum sunt, et opificia, et saecula. </div>
            <div type="sub" n="12">Volebam in alia certamina descendere, sed fortasse fatiscit vobis animus. Quare post quaedam monita, quae vobis ad dictorum et dicendorum captum erunt utilia, finem dicendi faciam. Quaenam igitur ea sunt? </div>
            <div type="sub" n="13">Scio multos dictorum longitudinem fastidire. Hoc vero tunc fit, cum anima multis saecularibus curis sarcinisque obruitur. Sicut enim visus, dum purus lucidusque est, acute videt, neque laborat cum vel tenuissima corpora perspicit: quando autem de capite malus humor aliquis defluit, vel densa quaedam nebula, ex infimis partibus ascendens, ante pupillam sistitur, ne crassiora quidem clare perspicere potest; sic et in anima contingit. </div>
            <div type="sub" n="14">Cum enim expurgata, nullo animi morbo turbatur, acute intuetur ea quae videre opus est; cum porro multis foedata affectibus, virtutem pristinam amiserit, non facile potest sublimia attingere: sed statim fatiscit et decidit, et ad somnum ignaviamque declinat, atque ea, quae ad virtutem et vitam probam pertinent praetermittit: neque illa diligenter adit. </div>
         </div>
         <div type="sec" n="5">
            <div type="sub" n="1">Quod ne vobis accidat; neque enim haec dicendi finem faciam; vestrum roborate animum, ut ne eadem audiatis, quae fidelibus Hebraeis a Paulo dicta sunt. Nam illis grandem dicit esse sermonem et interpretatu difficilem: non quod natura sua talis esset, sed quia, inquit, imbecilles facti estis ad audiendum. Nam qui imbecillus est et infirmus, perinde brevi atque longa oratione turbatur, et quae clara expeditaque sunt, captu difficilia arbitratur. </div>
            <div type="sub" n="2">Verum nullus hic talis esto; sed omni depulsa saeculi cura, quisque hanc doctrinam audiat. Cum enim auditor pecuniarum cupiditate tenetur, non potest certe cupide audire; neque enim potest anima una multis sufficere cupiditatibus; sed alia aliam cupiditatem pellit, et discissa anima infirmior evadit; dum altera praevalens cupiditas, totum ad se trahit: Quod etiam in liberis contingere solet. </div>
            <div type="sub" n="3">Nam cum unum tantum quis habet, eum supra modum amat; cum multos, divisus amor minor ad singulos efficitur. Quod si ubi illa vis et ceu tyrannis est, atque ejusdem generis sunt ii qui diliguntur, ita contingit; quid dixerimus de amore qui ex voluntate et affectu prodit, maxime vero cum amores illi sese mutuo impugnant? </div>
            <div type="sub" n="4">Contrarius enim est pecuniarum amor doctrinae hujus amori. In caelum intramus cum huc ingredimur. Non de loco, sed de affectu loquor: potest enim qui in terra degit, in caelo stare, et caelestia cogitare, imo audire. </div>
            <div type="sub" n="5">Nemo igitur in caelum terrena inducat: nemo dum hic versatur, de re domestica solicitus sit. Oporteret enim lucra hinc hausta domum et in forum deferri, non autem Ecclesiam domesticis et forensibus sarcinis gravari. </div>
            <div type="sub" n="6">Ideo namque ad doctrinae thronum ingredimur, ut hinc externas illas sordes deponamus. Quod si debeamus hoc tantillum otii externis illis et gestis labefactare, melius esset ab ingressu prorsus abstinuisse. Nemo igitur in Ecclesia res domesticas animo verset; sed domi res Ecclesiae cogitet. </div>
            <div type="sub" n="7">Haec caeteris omnibus nobis sint preciosiora: haec enim ad animam, illa ad corpus pertinent; imo quae hic dicuntur et corpori et animae competunt. Ideo haec quasi praecipua tractentur, alia omnia perfunctorie. Haec quippe et futurae et praesentis vitae sunt; illa ad neutram pertinent, nisi secundum legem de his positam tractentur. </div>
            <div type="sub" n="8">Non enim solum qui post haec futuri simus, et quomodo illic vivemus, hic ediscimus; sed etiam qua ratione hic nobis sit vivendum. Nam medicamentorum officina spiritualis domus haec est; ut quae vulnera foris accepimus, hic curemus; non autem ut hic aliis acceptis vulneribus recedamus. </div>
            <div type="sub" n="9">Nam si Spiritui sancto nos alloquenti non animum adhibeamus, non modo priora peccata non abluemus, sed etiam alia admittemus. Huic igitur libro nobis per revelationem tradito magna cum diligentia attendamus. Non enim multo postea studio egebimus, si principia et argumenta didicerimus: sed si tantillum initio laboris susceperimus, alios deinde secundum Paulum monere poterimus. </div>
            <div type="sub" n="10">Hic namque Apostolus admodum sublimis est, multisque plenus dogmatibus, in quibus magis versatur, quam in aliis. Ne, quaeso, perfunctorie audiamus. Ideo enim nos paulatim haec explicamus, ut vobis captu facilia omnia sint, nec ex memoria effluant. Timeamus ergo, ne ex sententia illa culpandi simus, qua dicit: Si non venissem, et loquutus fuissem eis, peccatum non haberent. </div>
            <div type="sub" n="11">Quid plus habebimus, quam ii qui nihil audierunt, quando post concionem nihil domum referemus, sed verba tantum mirati fuerimus? Date nobis igitur, ut in bonam terram semen jaciamus: date, ut nos magis attrahatis. Et si quis spinas habeat, ignem Spiritus injiciat: si quis cor durum et contumax, eodem igne molle illud et tractabile reddat. </div>
            <div type="sub" n="12">Si quis per viam a turba cogitationum invadatur, interiora petat, nec attendat iis quae ad rapiendum intrare vellent; ut comantes segetes vestras videamus. Nam si eam de nobis curam exhibeamus, et si magno studio spirituali concioni attendamus; si non confestim, saltem paulatim a saecularibus omnibus rebus nos expediemus. Ideo animum adhibeamus, ne de nobis dicatur: aspidis surdae aures eorum. </div>
            <div type="sub" n="13">Qua in re, quaeso, a fera differt hujusmodi auditor? Quomodo non sit irrationabili quovis irrationabilior, qui Deo loquente non attendit? Nam si placere Deo, illud est homo esse; qui ut hoc adipiscatur audire non vult, nihil aliud, quam fera esse dicatur. </div>
            <div type="sub" n="14">Cogita ergo quantum sit malum, cum Christus nos velit ex hominibus Angelis aequales facere, si nos ex hominibus in feras transmutemus. Nam ventri servire, pecuniarum cupiditate teneri, irasci, mordere, calcitrare, non hominum, sed ferarum est. </div>
            <div type="sub" n="15">Atqui ferae singulae suum habent affectum, idque secundum naturam: at homo qui principium cogitationum, et vitam secundum Deum instituendam abjecit, omnibus sese animi morbis addicit; nec modo fera efficitur, sed et multiforme monstrum, neque secundum naturam veniam meretur. Nequitia quippe omnis ex arbitrio et voluntate est. </div>
            <div type="sub" n="16">Sed absit ut hoc unquam de Ecclesia Christi suspicemur: de vobis enim meliora, quaeque ad salutem ducant, sentimus. Verum quanto magis hoc ita esse confidimus, tanto majorem cautelam in concionibus adhibere non cessabimus; ut postquam ad ipsum virtutum culmen pervenerimus, nobis promissa bona consequamur: quae utinam adipiscamur, gratia et benignitate Domini nostri Jesu Christi, per quem et cum quo Patri gloria, simulque Spiritui sancto in saecula saeculorum, amen. </div>
         </div>
      </div>
      <div type="hom" n="3">
         <div type="title" n="title">Commentarius </div>
         <div type="title" n="title_2">[Homilia III] </div>
         <div type="sec" n="1">
            <div type="sub" n="1">In principio erat Verbum. Supervacaneum jam esset vos de attentione concioni adhibenda monere; tam cito nempe admonitionis fructum re et opere exhibuistis. </div>
            <div type="sub" n="2">Concursus enim, diligens attentio, praepropera cum impulsu festinatio ad interiorem occupandum locum, unde facilius vocem nostram audire possitis; perseverantia, qua vel in angustia positi recedere non vultis, donec spirituale theatrum solutum fuerit; plausus, strepitus, caeteraque similia, et fervorem animi et intentam concioni mentem indicant. </div>
            <div type="sub" n="3">Quapropter superfluum esset hac de re monere; sed illud dicere et monere operae precium fuerit, ut hoc animo esse perseveretis: nec modo hic idem studium exhibeatis; sed etiam domi vir uxorem, pater filium de his alloquantur; sua hi dicant, et paria ab illis exigant, omnesque hoc mutuum pignus in medium afferant. </div>
            <div type="sub" n="4">Ne quis mihi dixerit, pueros in hoc occupari non oportere; opus esset enim non modo his incumbere, sed hanc solam habere curam. Attamen infirmitatis vestrae causa, id non dico, neque pueros ab externo illo studio avoco; ut neque vos a civilibus negotiis. Verum ex septem his diebus, unum rogo communi Domino nostro consecretis. </div>
            <div type="sub" n="5">Annon absurdum fuerit, si cum servos nostros obsequia sua nobis semper praestare jubeamus, nos ne minimum quidem otii nostri Deo addicamus; praesertim cum haec servitus Deo nihil conferat: Deus enim nulla re eget; sed ad nostram redundet utilitatem? </div>
            <div type="sub" n="6">Verum cum ad theatra filios adducitis, neque disciplinas, neque aliud quidpiam obtenditis; si vero quidpiam spiritualis lucri sit colligendum, vacationem illud esse dicitis. </div>
            <div type="sub" n="7">Et quomodo iram Dei non provocabitis, dum caeteris omnibus suo tempore operam dantes, divinis operam dare, molestum et importunum filiis existimatis? Ne ita, ne ita, fratres mei, agatis. </div>
            <div type="sub" n="8">Etenim haec maxime aetas ista eget disciplina: tenera enim cum sit, cito illa quae dicuntur imbibit, doctrinaque ibi ceu sigillum in cera imprimitur. Alioquin autem hac primaeva aetate vel ad vitium vel ad virtutem declinatur. </div>
            <div type="sub" n="9">Si quis igitur a principio et quasi a vestibulo illos a vitiis abduxerit, et ad optimam viam direxerit, ceu in quemdam habitum et rectam vitae rationem eos constituet: neque sponte sua facile ad malum declinabunt, consuetudine illos ad bona opera trahente. Ita nobis vel ipsis senibus venerabiliores erunt, et urbanis negotiis gerendis aptiores, dum in juventute senilem aetatem expriment. </div>
            <div type="sub" n="10">Neque enim fieri potest, ut jam dixi, ut qui hujusmodi concione fruuntur, et tantum Apostolum frequentant, non ingens quodpiam bonum secum referant; sive tandem vir, sive mulier, sive juvenis sit is qui hujus mensae particeps efficitur. Nam si feras verbo domitas cicuramus, quanto magis homines hac spirituali doctrina ad frugem deducemus; cum inter medicinam et eum qui curatur tantum sit discrimen? </div>
            <div type="sub" n="11">Neque enim tanta nobis inest feritas, quanta belluis: nam haec ex natura, illa ex arbitrio proficiscitur. Neque verborum eadem vis est; illa enim ex humana mente prodit, haec ex Spiritus virtute et gratia. </div>
            <div type="sub" n="12">Si quis igitur de se desperet, mansuetas illas feras cogitet, et nunquam in desperationem incidet: saepe hanc medicamentorum officinam adeat, divinas leges omni tempore audiat, et domum reversus, quae audivit in mente describat: sicque in bona spe et securitate constituetur, et experientia profectum sentiet. </div>
            <div type="sub" n="13">Cum enim diabolus legem Dei in anima descriptam videbit, et tabulas esse cor illius, non accedet ulterius. Ubi enim literae regiae, non in aereo cippo sculptae, sed in religioso animo a Spiritu sancto efformatae multa fulgent gratia, nec contra respicere ille poterit, sed procul nobis terga vertet. </div>
            <div type="sub" n="14">Nihil enim ita formidabile est et illi et cogitationibus ab illo immissis, ut mens quae divina meditatur, et huic semper haeret fonti. Hanc nulla rerum praesentium turbabit, quantumvis molesta sit, nulla inflabit et extollet, quantumvis prospera fuerit: sed in tanta procella et tempestate, tranquillitate magna fruetur. </div>
         </div>
         <div type="sec" n="2">
            <div type="sub" n="1">Neque enim ex rerum natura turbamur, sed ex animi nostri infirmitate. Nam si ex rebus quae accidunt turbaremur, omnes homines turbari necesse esset. Omnes enim idem navigamus pelagus, neque fieri potest, ut extra fluctus et tempestates versemur. </div>
            <div type="sub" n="2">Quod si quidam extra tempestatem et furibundum mare degant, palam est tempestatem non a negotiis oriri, sed a statu mentis nostrae. Si hanc igitur ita comparemus, ut omnia facile ferat, nulli fluctus, nulla tempestas, sed tranquillitas nobis semper aderit. </div>
            <div type="sub" n="3">Verum nescio quo pacto, cum nihil horum dicere in proposito haberem, in tantam admonitionem devenerim. Ignoscite, quaeso, longitudinem: etenim vereor, et admodum vereor, ut hoc studium meum felicem exitum habeat; nam si fisus essem, neutiquam vos his de rebus alloquutus essem. </div>
            <div type="sub" n="4">Satis certe sunt quae diximus, ut omnia vobis facilia reddantur. Tempus autem est ut ad rem propositam veniamus, ne vos defessi haec certamina adeatis. Certamina quippe nobis prostant contra veritatis hostes, contra eos qui nihil non agunt, ut Filii Dei gloriam, imo potius suam dejiciant: illa quippe semper manet ut est, nihil per maledicam linguam imminuta. </div>
            <div type="sub" n="5">Illi vero, dum eum, quem se adorare dicunt, prosternere student, vultum suum infamia replent, et animam supplicio addicunt. Quaenam ergo dicunt illi, dum nos haec proferimus? Illud, In principio erat Verbum, non aeternitatem simpliciter indicare. Nam hoc de caelo etiam et de terra dictum fuit. </div>
            <div type="sub" n="6">O impudentiam et impietatem ingentem! De Deo te alloquor, et tu mihi terram et homines terra ortos affers in medium? Ergo quia Christus filius Dei dicitur et Deus, et homo similiter filius Dei et deus praedicatur; nam ego dixi, inquit, dii estis, et filii Excelsi omnes, cum Unigenito contendes de filiatione, et dices ipsum nihil plus habere, quam tu habeas? </div>
            <div type="sub" n="7">Nequaquam, ait. Atqui illud ipsum agis, etsi non dicas. Quomodo? Quia dicis, te per gratiam adoptionem percepisse, ipsumque similiter: cum autem dicis ipsum non natura filium esse, nihil aliud probas, quam per gratiam filium esse. </div>
            <div type="sub" n="8">Caeterum videamus ea, quae nobis afferunt testimonia: In principio fecit Deus caelum et terram: terra autem erat invisibilis et incomposita: et, Erat homo ex Armathaim Sipha. </div>
            <div type="sub" n="9">Haec ipsis firma videntur: et vere firma sunt, sed ad demonstrandam doctrinae nostrae veritatem: nam ad illorum blasphemiam comprobandam omnium debilissima sunt. Quid enim, quaeso, commune habet illud, fecit, cum illo, erat? Quid Deus cum homine? Cur ea misces quae misceri non possunt, cur confundis ea quae divisa sunt, et quae sursum, deorsum ponis? </div>
            <div type="sub" n="10">Hic enim illud, erat, non aeternitatem ostendit, si solum spectetur; sed si addatur cum illis, in principio erat, et, Verbum erat. Quemadmodum ergo illud, esse, cum de homine dicitur, praesens tantum indicat tempus; cum autem de Deo, aeternitatem demonstrat: sic et illud, erat, de nostra dictum natura, praeteritum tempus significat, ipsumque finitum; cum autem de Deo, aeternitatem indicat. </div>
            <div type="sub" n="11">Satis ergo erat ei, qui audiret terram, et hominem, nihil amplius de illis cogitare, quam naturae creatae conveniat. Nam quod factum est, quidquid tandem sit, in tempore vel saeculo factum est: at Filius Dei, non temporibus tantum, sed saeculis omnibus superior est: nam illorum et creator et opifex est: dicitur enim, per quem fecit et saecula. </div>
            <div type="sub" n="12">Qui autem opifex est, ante opificia haud dubie fuit. Quoniam vero quidam ita insensati sunt, ut postea majus quidpiam de sua dignitate suspicentur, illo verbo, fecit, et illo, homo erat, auditoris mentem praeoccupat, et omnem impudentiam exscindit. </div>
            <div type="sub" n="13">Nam quae facta sunt omnia, caelum, terra, tempore facta sunt, temporale principium habent, eorumque nihil sine principio est, quia facta sunt. Itaque cum audis ipsum fecisse terram, et hominem esse, superflue nugaris, et inutilia effutis. </div>
            <div type="sub" n="14">Ego enim aliam hyperbolen afferre possum. Quaenam illa est? Si de terra dictum esset, In principio terra erat; et de homine, in principio erat homo, neque ita quid majus de illis suspicandum fore, quam illa quae nunc cognoscimus. </div>
            <div type="sub" n="15">Nam praemissa terrae et hominis appellatione, quidquid de illis dicatur, non potest animus majus quidpiam de illis imaginari, quam ea quae scimus: ut contra Verbum, etiamsi tenue quidpiam de illo dictum fuerit, non permittit tamen aliquid abjectum et vile de se existimari. </div>
            <div type="sub" n="16">Enimvero de terra sic postea dicitur; Terra autem erat invisibilis et incomposita. Cum dixisset enim ipsum fecisse terram, et ipsi proprium terminum posuisset, secure jam quae sequuntur enarrat; gnarus neminem ita stultum esse, ut illam sine principio et non factam esse suspicetur. </div>
            <div type="sub" n="17">Terrae quippe nomen, et illud, fecit, satis sunt ut vel admodum stulto suadeant, ipsam nec aeternam, nec non factam esse, sed ex eorum numero quae in tempore condita sunt. </div>
         </div>
         <div type="sec" n="3">
            <div type="sub" n="1">Praeterea autem illud, erat, de terra et de homine dictum, non simpliciter exsistentiam significat; sed de homine dictum, indicat ipsum ex tali esse loco; de terra autem, illam tali esse modo. </div>
            <div type="sub" n="2">Neque enim simpliciter dixit, terra erat, et postea tacuit; sed qualis post creationem esset addidit, nempe, invisibilis erat et incomposita, adhuc aquis operta et admixta. Et de Elcana non dixit solum quod esset homo, sed adjecit unde esset, de Armathaim Sipha. </div>
            <div type="sub" n="3">De verbo autem non sic. Et me pudet profecto haec simul indagare. Si enim reprehendimus eos qui circa homines hoc agunt, quando multum est inter eos qui comparantur virtutis discrimen, licet illi ex una eademque substantia sint: quando et circa naturam et circa alia infinitum est interstitium, quomodo non extremae dementiae fuerit has quaestiones movere? </div>
            <div type="sub" n="4">Sed nobis ille propitius sit, quem ipsi blasphemiis impetunt. Hujusmodi namque dictorum adhibendorum necessitatem non nos induximus, sed illi nobis obtulere, qui salutem impugnant suam. </div>
            <div type="sub" n="5">Quid ergo dico? Illud, erat, de Verbo dictum, significare ipsum aeternum esse: nam ait, In principio erat Verbum; consequens autem erat, ut apud aliquem esset. Cum enim maxime illud Dei sit proprium, ut sit aeternus et sine principio, hoc primo posuit. </div>
            <div type="sub" n="6">Deinde, ne quis audiens illud, in principio erat, etiam ingenitum diceret, statim ipsi occurrit, antequam diceret quid erat, dicendo, erat apud Deum. Et ne quis ipsum Verbum prolatitium aut internum esse putaret; per articulum praemissum, et per secundam additionem, hanc amovet suspicionem. </div>
            <div type="sub" n="7">Non enim dixit, in Deo erat; sed, apud Deum, ejus nobis secundum hypostasin aeternitatem declarans. Deinde illud clarius significavit adjiciens, Verbum istud fuisse Deum. Sed, inquies, factum. Quid ergo obfuit quin diceret, In principio fecit Deus Verbum? </div>
            <div type="sub" n="8">Nam cum de terra loqueretur Moyses, non dixit, In principio erat terra, sed fecit eam, et tunc fuit. Quid igitur prohibuit quominus Joannes ita diceret, In principio fecit Deus Verbum? Si enim ita dixit Moyses timens ne quis terram non factam diceret; multo magis de Filio metuere oportebat Joannem, si creatus fuisset. </div>
            <div type="sub" n="9">Mundus enim cum sit visibilis, hoc ipso conditorem praedicat: nam caeli, inquit, enarrant gloriam Dei. Filius autem invisibilis est, et creaturam infinito medio excedit. Si itaque hic neque verbo neque doctrina opus erat, ut disceremus mundum esse factum, tamen clare illud et ante omnia ponit propheta; multo magis id de Filio Joannem dicere oportebat, si creatus fuisset. </div>
            <div type="sub" n="10">Etiam dices: Sed Petrus id clare dixit et perspicue. Ubinam et quando? Cum Judaeos alloquens diceret: Ipsum Dominum et Christum Deus fecit: Cur ergo id quod sequitur non adjecisti, hunc Jesum quem vos crucifixistis? </div>
            <div type="sub" n="11">An ignoras ex dictis alia ad immortalem naturam, alia ad Incarnationem pertinere? Si autem non ita se res habet, sed omnia de deitate accipias, Deum passibilem induces. Si vero non passibilis, non factus utique est. </div>
            <div type="sub" n="12">Nam si ex divina et ineffabili natura sanguis effluxerit, et si vice carnis ipsa in cruce clavis transfixa et dissecta sit, ratione nixum est sophisma tuum. </div>
            <div type="sub" n="13">Quod si ne diabolus quidem ita blasphemaverit, cur inexpiabilem ignorantiam simulas, quali ne daemones quidem unquam usi sunt? Praeterea haec, Dominus, et Christus, non sunt substantiae, sed dignitatis; alterum enim est potentiae, alterum unctionis. </div>
            <div type="sub" n="14">Quid ergo dixeris de Filio Dei? Nam si creatus sit, ut vos dicitis, nullum hoc haberet locum. Non enim prius factus est, et tunc Deus ipsum ordinavit: neque abjectum habet principium, sed ex natura atque substantia. </div>
            <div type="sub" n="15">Interrogatus enim num rex esset, Ego in hoc natus sum, inquit. Petrus autem quasi de quodam qui ordinatus sit loquitur; nam de oeconomia, sive de humanitate ipsi sermo est. </div>
         </div>
         <div type="sec" n="4">
            <div type="sub" n="1">Ecquid miraris si Petrus id dicat? nam Paulus Athenienses alloquens, virum ipsum tantum appellat dicens: In viro in quo statuit fidem praebens omnibus, suscitans eum a mortuis: nihilque de forma Dei loquitur, neque Deo aequalem dicit, neque quod sit splendor gloriae ejus; idque merito. </div>
            <div type="sub" n="2">Nondum enim tempus haec dicendi venerat; sed satis adhuc erat, ut ipsum hominem esse et resurrexisse admitterent. Sic et ipse Christus fecit; a quo edoctus Paulus, ita res dispensabat. Non enim statim nobis deitatem suam revelavit; sed prius propheta et Christus simplex homo putabatur; deinde et verbis et operibus id quod vere erat ostendit. </div>
            <div type="sub" n="3">Ideo Petrus in principio hoc utitur modo: nam hanc priorem ad Judaeos concionem habuit. Quia enim de divinitate ejus nihil hactenus ediscere potuerant, ideo de Christi humana natura verba facit, ut his exercitatus auditus, ad reliquam percipiendam doctrinam aptaretur. </div>
            <div type="sub" n="4">Quod si quis voluerit totam concionem altius repetere, id quod dico conspicuum esse inveniet. Nam et virum illum vocat, deque passione, resurrectione, et generatione secundum carnem pluribus agit. Paulus vero cum dicit, Qui factus est ex semine David secundum carnem, nihil aliud nos docet, quam quod illud fecit, de oeconomia dictum sit; id quod etiam nos confitemur. </div>
            <div type="sub" n="5">Verum filius tonitrui nos de ineffabili et ante saecula exsistentia nunc nos alloquitur. Ideo illo, fecit, relicto, erat dixit. Oportebat enim, si creatum fuisset, id maxime definire. </div>
            <div type="sub" n="6">Si enim Paulus timuit ne quis ex insipientibus suspicaretur Filium Patre majorem fore, et genitorem sibi subjectum habiturum esse; nam ideo Corinthiis scribens dicebat: Cum autem dicit, subjecta sunt, sine dubio praeter eum qui subjecit ei omnia; atqui quis suspicaretur Patrem cum omnibus subjectum fore Filio? </div>
            <div type="sub" n="7">Et tamen si has absurdas suspiciones timuit et dicit, praeter eum qui subjecit ei omnia; multo magis Joannem, si Filius Dei creatus fuisset, timere oportebat, ne quis ipsum increatum putaret, illudque prae omnibus docere. </div>
            <div type="sub" n="8">Cum autem genitus sit, jure neque ipse, neque alius quispiam, vel Apostolus vel propheta creatum ipsum fuisse dicit. Imo neque ipse Unigenitus id praetermisisset, si creatus vere fuisset. Qui enim tam humilia sese demittendo loquitur, multo minus id tacuisset. </div>
            <div type="sub" n="9">Nam verisimilius puto ipsum quam haberet praestantiam potius tacuisse, quam si non haberet id praetermisisse, nec significasse id se non habere. Illic consentanea tacendi causa erat, quod vellet docere homines humilitatem, ideoque praestantiam suam obtegeret; hic autem ne minimam quidem probabilem tacendi causam dicere possis. </div>
            <div type="sub" n="10">Cur enim si creatus erat, se factum esse tacuisset, qui multa sibi congruentia praetermittebat? Itaque is qui ad docendum humilitatem abjecta, sibi non competentia, saepe dixit, multo magis, si creatus fuisset, id non praetermissurus erat. </div>
            <div type="sub" n="11">Nonne vides ipsum, ne quis ingenitum suspicaretur nihil non agentem et dicentem, imo indigna loquentem sua dignitate et substantia, atque in prophetae humilitatem sese demittentem? Illud enim, Sicut audio judico: et illud, ille mihi dixit quid dicam et quid loquar, et similia, prophetarum tantum verba sunt. </div>
            <div type="sub" n="12">Si ergo ut hanc tolleret suspicionem, tam humilia proferre verba non dedignatus est; multo magis, si creatus esset, ne quis increatum illum suspicaretur, multa similia dixisset: verbi causa, Nolite putare me genitum esse a Patre; nam factus, non genitus sum, neque ex eadem ex qua ille substantia. </div>
            <div type="sub" n="13">Nunc autem omnino contra facit; nam ea loquitur, quae vel invitos cogant ad contrariam amplectendam sententiam; ut nempe; Ego in Patre et Pater in me; et, tanto tempore vobiscum sum, et non cognovisti me, Philippe? Qui videt me, videt et Patrem; et, ut omnes honorent Filium, sicut honorant Patrem. Sicut Pater suscitat mortuos, et vivificat, sic et Filius quos vult vivificat. Pater meus usque modo operatur, et ego operor. Sicut novit me Pater, et ego nosco Patrem. Ego et Pater unum sumus. </div>
            <div type="sub" n="14">Et ubique sicut, et ita ponit, dicitque se et Patrem unum esse, nullamque esse differentiam declarat. Auctoritatem vero et per haec et per alia plura demonstrat; ut cum dicit, Tace, obmutesce; Volo, mundare; Tibi dico: Surde et mute daemon, exi ab eo: illudque, Audistis quia dictum est antiquis, Non occides: ego autem dico vobis, Qui irascitur fratri suo frustra, reus erit. </div>
            <div type="sub" n="15">Similiaque statuit, et miracula edit, quae possint ejus potentiam demonstrare: imo vel minima quidem illorum pars eos, qui non omni prorsus sensu carent, adducere et persuadere possit. </div>
         </div>
         <div type="sec" n="5">
            <div type="sub" n="1">Verum ea est inanis gloriae vis, ut vel in rebus manifestissimis possit eorum qui illa capti sunt mentem excaecare, atque illis suadere, ut etiam adversus ea quae in confesso sunt contendant; aliosque, quibus nota veritas est, ad simulandum et contra nitendum incitet: quod eciam Judaeis accidit. </div>
            <div type="sub" n="2">Non enim per ignorantiam Filium Dei negabant; sed ut apud vulgus honorem sibi conciliarent. Nam credebant in eum, inquit, sed timebant ne extra synagogam fierent, in aliorumque gratiam salutem suam prodebant. Non potest enim, non potest utique is qui praesentem gloriam ita captat, illam quae a Deo est assequi. </div>
            <div type="sub" n="3">Quapropter increpavit eos his verbis: Quomodo potestis credere, qui gloriam ab hominibus accipitis, et illam quae a Deo est non quaeritis? Ea quippe profunda quaedam ebrietas est: ideoque is qui illo animi morbo captus est, difficile resipiscit. </div>
            <div type="sub" n="4">Haec labes captivorum animam a caelo abscindens, terrae affigit, nec sinit veram intueri lucem, sed in coeno semper volutari curat, dominos ipsis parans ita potentes, ut sine jussu aliquo ipsis imperent. </div>
            <div type="sub" n="5">Nam is qui hujusmodi morbo laborat, etiam nemine jubente sponte illa omnia efficit, quae putat dominis illis placere posse. Illorum quippe gratia pulcris induitur vestibus, faciem ornat, non sibi, sed aliis, famulorum turbam in foro circumducit, ut aliis sit admirationi; quidquid denique facit, ut aliis placeat exhibet. </div>
            <div type="sub" n="6">Num hoc animi morbo quidquam deterius esse possit? Ut aliis sit admirationi, saepe se praecipitem dat. Satis certe essent ea quae a Christo dicta sunt ad hujus morbi tyrannidem demonstrandam. </div>
            <div type="sub" n="7">Verum hinc etiam illa cognoscatur: Nam si quempiam ex illis civibus qui sumtus profundunt maximos interroges, cur tantum auri impendant, quid sibi volunt hujusmodi sumtus, nihil aliud respondebunt, quam ut populo placeant. </div>
            <div type="sub" n="8">Si rursum scisciteris, quid sit populus; quidpiam, inquient, tumultu plenum et perturbatione, ex insipientia plerumque constans, quod temere saepe ultro citroque fertur, instar marinorum fluctuum, et secum pugnante sententia plerumque jactatum. </div>
            <div type="sub" n="9">Qui talem habet dominum, quo non miserabilior fuerit? Sed quod saeculares homines his inhient, non ita grave est, etsi grave revera sit: quod autem qui se mundo renunciasse dicunt, hoc morbo laborent, imo majore, id certe gravissimum. </div>
            <div type="sub" n="10">Illis enim pecuniarum tantum est jactura: his vero animae periculum. Nam cum gloriae causa a recta fide desciscunt, et ut sibi gloriam pariant, Deum dedecore afficiunt, quantum, quaeso, torporis, quantum insaniae res haec prae se fert? </div>
            <div type="sub" n="11">Caetera porro vitia, licet multum damni inferant, aliquam saltem afferunt voluptatem, etsi temporaneam et brevem. Nam avarus, ebriosus, mulierumque amans, aliquam damno admixtam, etsi brevem, voluptatem habent: qui autem hoc morbo capti sunt, acerbam semper et voluptate vacuam agunt vitam. </div>
            <div type="sub" n="12">Neque enim id quod maxime amant assequuntur; gloriam nempe et auram popularem; sed videntur quidem illa frui, neque tamen fruuntur, quod illud minime sit gloria: ideoque vitium illud, non gloria, sed res gloria vacua dicitur; vanamque gloriam veteres omnes id jure vocarunt. Vacua namque est, nihil intus habens splendidum vel gloriosam. </div>
            <div type="sub" n="13">Sed quemadmodum larvae videntur quidem decorae et amabiles, sed vacuae intus sunt: ideo licet formosiores sint caeteris corporibus, neminem unquam ad sui amorem allexerunt; sic illa apud vulgus gloria; imo longe miserabilius, hunc morbum curatu difficilem et tyrannicum nobis efformat: conspectum quippe solum splendidum habet; interiora vero, non vacua modo, sed etiam dedecore et crudeli tyrannide plena sunt. </div>
            <div type="sub" n="14">Unde ergo nascitur, inquies, morbus tam absurdus, nullaque afficiens voluptate? Unde? Non aliunde quam a vili et abjecto animo. Non potest enim is qui gloriae amore captus est, magnum aut generosum quidpiam facile cogitare; sed necesse est ut turpis, vilis, inglorius et exiguus sit. </div>
            <div type="sub" n="15">Qui enim pro virtute nihil, sed ut hominibus nullius precii placeat, omnia facit, quique illorum sententiam erroneam et fallacem ubivis sequitur, quomodo gloria dignus esse possit? Animadverte autem: si quis illum interroget: Quid tu vulgus esse arbitraris? ignavam haud dubie et desidem multitudinem esse dicet. </div>
            <div type="sub" n="16">Quid vero? Num illis similis esse optaveris? Si quis autem illum denuo sic percontetur, non puto ipsum se talem esse optaturum. Quomodo igitur non admodum ridiculum fuerit, illorum auram aucupari, quibus numquam similis esse velis? </div>
         </div>
         <div type="sec" n="6">
            <div type="sub" n="1">Sin dixeris multos esse et in unum coactos. Ideo maxime contemnendi. Nam si singuli contemtu digni, plurimi coacti longe magis despiciendi erunt. </div>
            <div type="sub" n="2">Multorum enim insipientia, collecta multitudine, magis augetur. Quapropter si singulos seorsim quis duxerit, emendare poterit; simul coactos non facile: eo quod insipientia sit major, et illi instar pecorum agantur, mutuamque sequantur sententiam. </div>
            <div type="sub" n="3">Talemne, quaeso, multitudinis auram sectabimini? Ne, quaeso et obsecro. Id enim omnia sus deque vertit: id avaritiam peperit, invidiam, criminationes, insidias: illud eos qui nullam passi sunt injuriam, contra eos qui nullam intulerunt armat et efferat. </div>
            <div type="sub" n="4">Qui hoc laborat morbo non amicitiam novit, non consuetudinem, neminem prorsus reveretur; sed bonis omnibus ex animo rejectis, cum omnibus bellum gerit, inconstans et inhumanus. Irae certe morbus, etsi tyrannicus sit et intolerabilis, non semper exagitare solet, sed cum ab aliquibus irritatur. </div>
            <div type="sub" n="5">At vanae gloriae amor semper viget, nullum tempus, ut ita dicam, est quo desinere possit, nisi ratio illam cohibeat et comprimat, sed semper adest, non modo ad peccandum incitans, sed etiam si quid recte egerimus, e manibus praeripiens. Aliquando vero non sinit recte operari. </div>
            <div type="sub" n="6">Quod si Paulus avaritiam idolorum servitutem vocet; ejus matrem, radicem et fontem, vanam gloriam scilicet, quo nomine vocabimus? Neque enim illud tantae nequitiae dignum inveniemus. </div>
            <div type="sub" n="7">Resipiscamus igitur, dilecti, et hoc perniciosum exuamus vestimentum: ipsum discindamus et dissecemus, veraque libertate tandem liberi efficiamur, atque in sensum nobis a Deo concessae nobilitatis veniamus: multitudinis auram despicamus. </div>
            <div type="sub" n="8">Nihil enim magis hoc morbo ridiculum et indecorum: nihil tanta turpitudine et infamia plenum. Hocque multis ex rationibus videre est: quod nempe gloriam concupiscere, ignominia; illam autem despicere et nihil reputare, vere gloria sit; sed omnia ad Dei placitum et dicenda et agenda sunt. </div>
            <div type="sub" n="9">Sic enim poterimus mercedem accipere ab eo qui nostra accurate respicit, quando illo solo contenti erimus spectatore. Quid enim nobis aliis oculis opus, cum is qui nobis honorem et praemium largiturus est, gesta nostra semper videat? </div>
            <div type="sub" n="10">Quomodo non absurdum sit, servum quidem ad heri sui placitum omnia facere, nihilque aliud quaerere, quam ut ab ipso videatur, neque alios ad gesta sua oculos exquirere, quantumvis magni sint alii spectatores, sed unum scopum habere ut ab hero suo videatur; nos autem talem habentes Dominum, alios quaerere spectatores, qui nos nihil juvare, sed aspiciendo nocere possunt, totumque laborem nostrum fructu vacuum reddere? </div>
            <div type="sub" n="11">Ne, quaeso, id agamus: sed a quo mercedem accepturi sumus, eum gestorum laudatorem advocemus et spectatorem. Nihil nobis commune cum humanis oculis sit. Si enim hanc gloriam assequi voluerimus, eam profecto consequemur, cum solam Dei quaeremus gloriam. Nam glorificantes me glorificabo, inquit. </div>
            <div type="sub" n="12">Ac quemadmodum tunc maxime divitiis affluimus, cum illas spernimus, et a Deo tantum divitias quaerimus: nam ait, Quaerite regnum Dei, et haec omnia adjicientur vobis; sic et de gloria dicendum. Cum largitio sive pecuniarum, sive gloriae periculo vacat, tunc illam Deus abundanter impertit. </div>
            <div type="sub" n="13">Tunc autem haec sine periculo sunt, cum nobis non imperant, nec dominantur, nec nobis tamquam servis utuntur; sed ut heris et liberis adsunt. Ideo non vult nos illas amare, ne iis subjiciamur: quod si assequamur, illas nobis cum abundantia multa largitur. Quid enim Paulo clarius, quaeso, qui ait: Non quaerimus ab hominibus gloriam, neque a vobis, neque ab aliis? </div>
            <div type="sub" n="14">Quid locupletius illo, qui nihil habet, et omnia possidet? Cum enim, ut dixi, non subjiciemur eis, tunc illas tenebimus, tunc accipiemus. Si itaque gloriam assequi cupiamus, gloriam fugiamus; sic enim poterimus, servatis Dei praeceptis, et praesentia et futura consequi bona per gratiam Christi, quicum Patri gloria, unaque Spiritui sancto, in saecula saeculorum, amen. </div>
         </div>
      </div>
      <div type="hom" n="4">
         <div type="title" n="title">Commentarius </div>
         <div type="title" n="title_2">[Homilia IV.] </div>
         <div type="sec" n="1">
            <div type="sub" n="1">In principio erat Verbum, et Verbum erat apud Deum. Traditis ad disciplinas pueris, non gravia magistri statim imponunt onera, neque confertim hoc faciunt, sed paulatim, et eadem ipsis saepe repetunt, ut ea facilius in mente imprimant, ne a principio deterriti multitudine eorum quae vix memoria retinere valeat, segniores evadant ad ea quae sibi tradita sunt colligenda, desidia tandem ex difficultatibus parta. </div>
            <div type="sub" n="2">Hunc ego morem sequar, levemque vobis laborem reddam: ac paulatim et per partes acceptis iis, quae in hac sacra mensa proponuntur, sic ea in animos vestros immittam. Ideoque ipsa iterum verba proponam, non ut idem repetam, sed ut addam omissa. </div>
            <div type="sub" n="3">Age ergo verba rursus ab initio adducamus: In principio erat Verbum, et Verbum erat apud Deum. Cur cum alii Evangelistae ab Incarnatione Christi orsi sint; (nam Matthaeus sic orditur: Liber generationis Jesu Christi, filii David: Lucas nobis ea quae Mariam spectant in principio enarrat; Marcus vero similia fere profert, ex Baptistae historia orsus.) </div>
            <div type="sub" n="4">Joannes id paucis et post illa priora subindicavit his verbis, Et Verbum caro factum est, caeterisque omnibus praetermissis, conceptione, partu, educatione, incremento, aeternam statim generationem nobis enarrat? Quaenam horum causa sit jam vobis dicam. </div>
            <div type="sub" n="5">Cum caeteri Evangelistae de iis quae carnem spectant ut plurimum verba fecissent, timendum erat, ne quipiam humi repentes in hisce dogmatibus consisterent; quod et Paulo Samosatensi contigit. </div>
            <div type="sub" n="6">Ex hac igitur abjecta opinione reducens eos qui lapsuri erant, et ad caelos erigens, jure ex superna aeternaque existentia narrandi principium ducit. </div>
            <div type="sub" n="7">Nam cum Matthaeus ab Herode rege; Lucas a Tiberio Caesare; Marcus a baptismate Joannis narrationem coepissent: istis omnibus ille omissis, statim supra tempus et saeculum omne conscendit, illucque auditorum mentem quasi jaculatur, cum ait, In principio erat: neque consistendi locum relinquit, neque terminum ponit, ut illi, Herodem nempe, Tiberium et Joannem. </div>
            <div type="sub" n="8">Ad haec, quod summopere mirandum, neque hic sublimiorem aggressus sermonem, oeconomiam sive incarnationem neglexit; neque, qui eam narraverunt, illius ante saecula exsistentiam tacuerunt; idque jure merito: unus quippe Spiritus erat qui omnes movebat; ideoque magnum in narratione consensum exhibuerunt. </div>
            <div type="sub" n="9">Tu vero, dilecte, cum Verbum audis, ne feras eos qui dicunt ipsum opificium esse; neque eos qui putant ipsum simpliciter verbum esse. Multa nempe sunt Dei verba, quae et Angeli faciunt; sed nullum horumce verborum Deus est; verum illa omnia sunt prophetiae et praecepta; sic enim solet Scriptura vocare leges Dei, praecepta et prophetias: ideoque de Angelis adjicit, Potentes virtute, facientes verbum illius. </div>
            <div type="sub" n="10">Hoc autem Verbum substantia est in hypostasi, quae a Patre sine passione procedit. Illud enim, ut dixi, per Verbi appellationem significavit. Quemadmodum igitur, illud, In principio erat Verbum, aeternitatem denotat; ita et illud, Hoc erat in principio apud Deum, coaeternitatem nobis significat. </div>
            <div type="sub" n="11">Etenim ne audiens, In principio erat Verbum, aeternum quidem existimares, sed Patrem aliquo vitae interstitio seniorem, et majoris aevi crederes, neve principium Unigenito dares, adjecit erat in principio apud Deum; ita aeternus ut Pater, nunquam enim Verbo vacuus fuit; sed semper Deus apud Deum fuit, in propria sibi hypostasi. </div>
            <div type="sub" n="12">Quomodo ergo, inquies, adjecit, in mundo erat, si erat apud Deum? Quia et apud Deum, Deus erat, et in mundo erat: nullo quippe clauditur termino sive Pater, sive Filius. Nam si magnitudinis ejus non est finis, et sapientiae ejus non est numerus, liquet neque substantiae illius esse initium temporale. </div>
            <div type="sub" n="13">Audisti, In principio fecit Deus caelum et terram? Quid cogitas de hoc principio? Certe quod haec ante omnia visibilia facta sint: Sic et cum de Unigenito audis, In principio erat, ante intelligibilia omnia et ante saecula ipsum esse intelligas oportet. </div>
            <div type="sub" n="14">Quod si quis dixerit: Et quomodo fieri potest, ut filius cum sit, non sit junior Patre? Nam qui ex aliquo est, necessario posterior est illo a quo est; respondebimus, haec ex humanis cogitationibus proficisci, et eum qui haec quaerit, absurdiora etiam quaesiturum esse: nec esse illa vel auribus percipienda. </div>
            <div type="sub" n="15">De Deo quippe nobis est sermo, non de hominum natura, hujusmodi ratiociniorum consequentiae et necessitati subjecta. Verumtamen ad infirmiores roborandos respondebimus. </div>
         </div>
         <div type="sec" n="2">
            <div type="sub" n="1">Dic ergo mihi: Radius solis ex naturane solis exsilit, an aliunde? Necessario fatendum, nisi sensibus vacui simus, ex ejus natura prodire; et tamen licet ex sole radius prodeat, nunquam dicemus ipsum esse solari natura posteriorem: quandoquidem nunquam sol sine radio visus est: </div>
            <div type="sub" n="2">Quod si in his visibilibus et sensibilibus, quidpiam sit quod sit ex aliquo, neque posterius sit illo; cur id non credis de invisibili et ineffabili natura? Certe hoc ipsum ita se habet, ut illam substantiam decet. </div>
            <div type="sub" n="3">Ideoque Paulus eo ipsum vocavit nomine, simul declarans et ex ipso et coaeternum ipsi esse. Quid igitur, dic mihi, annon saecula omnia et spatium omne per ipsum facta sunt? Hoc confiteatur necesse est is, qui mente captus non sit. </div>
            <div type="sub" n="4">Ergo nihil medium est inter Filium et Patrem. Si nihil, ergo non posterior, sed coaeternus est. Nam ante et post tempora significant. Hae quippe voces non possunt sine saeculo vel tempore cogitari. </div>
            <div type="sub" n="5">Deus vero superior est temporibus et saeculis. Quod si omnino dixeris Filio principium esse, cave ne Patrem quoque sub principio eadem ratione constituere cogaris; antiquiore quidem, sed tamen principio. </div>
            <div type="sub" n="6">Dic enim mihi: Annon terminum atque principium Filio adscribens, atque ab illo principio altius prodiens, Patrem prius exsistere dicis? Id certe manifestum. Dic ergo mihi quanto spatio praeexistit Pater? sive enim parvum, sive magnum dixeris spatium, sub principio Patrem posuisti. </div>
            <div type="sub" n="7">Nam postquam mensuram spatii illius duxeris, sic dices vel parvum vel magnum esse: mensura vero duci non potest, nisi utrinque principium sit. Itaque Patri, quantum in te fuit, principium dedisti: sicque secundum vos ne Pater quidem sine principio erit. </div>
            <div type="sub" n="8">Viden’ verum esse id quod a Servatore dictum est, et dictum illud virtutis ejus ubique argumentum esse? Quodnam illud est? Qui non honorat Filium, non honorat Patrem. Novi multis haec incomprehensibilia esse. </div>
            <div type="sub" n="9">Ideoque ratiocinia hujusmodi movere saepe cunctamur, quod vulgus illa assequi nequeat; vel si assequatur, illa non firma et certa maneant; Ratiocinia quippe hominum timida sunt, et fallaces cogitationes eorum. </div>
            <div type="sub" n="10">Libenter autem adversarios interrogaverim. Quid sit illud a Propheta dictum: Ante me non fuit alius Deus, et post me non erit? Nam si junior est Patre Filius, quomodo dicit, Post me non erit? </div>
            <div type="sub" n="11">Num ergo Unigeniti substantiam tolletis? necesse enim est aut eo audaciae procedere, aut unam admittere divinitatem in propria hypostasi Patris et Filii. Quomodo autem illud, Omnia per ipsum facta sunt, verum est? </div>
            <div type="sub" n="12">Nam si aevum est illo antiquius, quomodo id quod ante illum est, per ipsum factum fuerit? Videtisne in quantam temeritatem semel abjecta veritate processerint? </div>
            <div type="sub" n="13">Cur non dixit Evangelista, ipsum ex non exstantibus factum esse, ut de omnibus Paulus his verbis asserit: qui vocavit ea quae non sunt tamquam ea quae sunt; sed dicit, In principio erat? Hoc enim contrarium est illi; ac jure merito. </div>
            <div type="sub" n="14">Deus enim neque fit, neque quid se antiquius habet. Verum haec Gentilium verba sunt. Dic et illud mihi: Annon dixeris creatorem, creatis operibus incomparabiliter excellentiorem esse? </div>
            <div type="sub" n="15">Cum ergo ipsis simile foret id quod ex non exstantibus esset, ubi esset illa incomparabilis excellentia? Quid autem est illud, Ego primus, et ego post haec, et ante me non fuit alius Deus? </div>
            <div type="sub" n="16">Nam si Filius non sit ex eadem substantia, alius est Deus; si non coaeternus, est post illum: ac si non ex substantia prodiit, palam est ipsum factum esse. Quod si dixerint haec ad differentiam idolorum dicta fuisse; quomodo non concedent ad differentiam idolorum solum verum Deum dici? </div>
            <div type="sub" n="17">Quod si hoc etiam ad differentiam idolorum dictum sit, quomodo totam sententiam interpretaberis? Post me enim, inquit, non est alius Deus: non ejiciens Filium hoc dicit, sed significat, deus idolicus post me non est; non quod Filius non sit. </div>
            <div type="sub" n="18">Etiam, inquies, Quid igitur? illud, ante me non fuit alius Deus, ita accipies, quod nempe idolicus deus non fuerit; at fuerit saltem ante eum Filius? Ecquis daemon haec dixerit? </div>
            <div type="sub" n="19">Ne ipsum quidem diabolum id puto dicturum esse. Alioquin autem: Si non est coaeternus Patri, quomodo infinitam ejus vitam dixeris? </div>
            <div type="sub" n="20">Nam si principium anterius habet; etiam si infinitus sit, non tamen immensus erit: immensum enim utrinque immensum esse oportet; id quod etiam Paulus declarans dicebat: Neque principium dierum, neque finem vitae habens, et principio et fine carere declarans. </div>
            <div type="sub" n="21">Quemadmodum enim hoc, sic neque illud finem habet; cum neque hic finis sit, neque illic initium. </div>
         </div>
         <div type="sec" n="3">
            <div type="sub" n="1">Quomodo autem cum vita sit, fuerit tempus cum non esset? Vitam enim semper, ac sine principio et fine esse nemo non fateatur, si ille vere vita sit, ut revera est. Si vero fuit aliquando cum non esset, quomodo vita aliorum sit, quae aliquando non fuit? </div>
            <div type="sub" n="2">Quomodo igitur, inquit, Joannes principium posuit dicens, in principio erat? Illi ne voci, quaeso, in principio, et illi, erat, attendis; et illam Verbum erat, non cogitas? Quid vero, quando de Patre dicit Propheta: a saeculo et usque in saeculum tu es, an his verbis terminos ipsi ponit? </div>
            <div type="sub" n="3">Nequaquam: sed aeternitatem significat. Idipsum hic cogita. Non terminos ponens ita loquutus est: neque enim dixit, principium habuit; sed, in principio erat; hac voce erat, te deducens ut Filium sine principio esse cogitares. </div>
            <div type="sub" n="4">At, inquies, Pater cum articulo dicitur; Filius vero sine articulo. Quid ergo cum Apostolus dicit, Magni Dei et Salvatoris nostri Jesu Christi; et rursum, qui est super omnia Deus? </div>
            <div type="sub" n="5">Ecce namque hic sine articulo Filium memoravit. Idipsum de Patre observes: nam ad Philippenses scribens sic ait: Qui cum in forma Dei esset, non rapinam arbitratus est esse se aequalem Deo: et ad Romanos: Gratia vobis et pax a Deo Patre nostro, et Domino Jesu Christo. </div>
            <div type="sub" n="6">Alioquin vero supervacaneum fuisset hic articulum praeponere, cum supra frequenter appositus fuerit. Quemadmodum enim cum de Patre dicit, Spiritus est Deus; quia articulus Spiritui non praepositus est, non ideo incorporeum esse Deum negamus; sic et hoc loco, etiamsi Filio articulus non praeponatur, non minus tamen Deus est Filius. </div>
            <div type="sub" n="7">Qua vero de causa? Cum enim Deum et Deum dixit, nullum indicat nobis divinitatis discrimen; imo prorsus contra. </div>
            <div type="sub" n="8">Cum enim prius dixisset, et Deus erat Verbum, ne quis putaret minorem esse Filii divinitatem, statim verae divinitatis ejus documenta profert; aeternitatem nempe sic resumens, Hic erat a principio apud Deum; creandi vim cum addit, Omnia per ipsum facta sunt, et sine ipso factum est nihil quod factum est: </div>
            <div type="sub" n="9">id quod maxime Pater ejus per prophetas ubique substantiae ejus argumentum esse dicit: ac frequenter hoc demonstrationis genus prophetae versant: neque ad hoc solum, sed ut etiam idolorum cultum tollant: nam dii, inquit, qui caelum et terram non fecerunt, pereant, ac rursum, Ego manu mea extendi caelum: ostendensque illud esse divinitatis argumentum, id ubique ponit. </div>
            <div type="sub" n="10">Ipse autem Evangelista, his non contentus verbis, vitam ipsum vocavit et lucem. Si itaque semper cum Patre erat, si omnia ipse produxit et continet; hoc enim per vitam significavit: si omnia illuminat; quis ita stultus erit ut dicat, Evangelistam haec verba ut divinitatem ejus minueret induxisse, quibus aequalitas paritasque demonstrari poterat? </div>
            <div type="sub" n="11">Ne, quaeso, confundamus creaturam cum creatore, ne nos quoque audiamus: Coluerunt creaturam prae creatore. Etiamsi enim de caelis haec intelligenda dicant: attamen de his loquens omnino prohibuit ne creatura colatur, qui Gentilium error est. </div>
         </div>
         <div type="sec" n="4">
            <div type="sub" n="1">Ne itaque hujusmodi maledictioni nos subjiciamus. Ideo venit Filius Dei, ut nos ab hoc cultu erueret; ideo servi formam accepit, ut nos ab illa servitate liberaret; ideo sputis et colaphis dehonestatus, ideo mortem turpissimam passus est. </div>
            <div type="sub" n="2">Ne, quaeso, haec omnia inutilia reddamus, neque rursum ad pristinam redeamus impietatem, imo in longe graviorem: non enim aequale est creaturam colere, et ipsum creatorem ad creaturarum vilitatem, quantum in nobis est deprimere. </div>
            <div type="sub" n="3">Nam ipse manet qualis est: Tu autem idem ipse es, inquit, et anni tui non deficient. Glorificemus igitur eum, sicut accepimus a Patribus. Glorificemus eum et fide et operibus. </div>
            <div type="sub" n="4">Nihil enim nobis ad salutem prosunt dogmata pia, si vita sit corrupta. Quamobrem illam cocinnemus ad Dei placitum, omni turpitudine, injustitia, avaritia longe abacta, tamquam hospites et advenae, et a praesentibus longe alieni. </div>
            <div type="sub" n="5">Si divitias quis multas habeat et praedia, sic iis utatur, ut peregrinus qui paulo post velit nolit discessurus est. Si quis ab alio injuria laesus sit, ne immortaliter irascatur, imo ne aliquo quidem tempore: non plus enim uno die nobis ad iram concessit Apostolus: sol, inquit, non occidat super iracundiam vestram. </div>
            <div type="sub" n="6">Et jure quidem: optandum quippe est, et vix caveri potest, ut ne in tam modico spatio quid molestum accidat. Si autem nox nos apprehendat, res graviores evadunt, memoria ingentem nobis ignem colligente, nobisque per temporis spatium haec acerbius scrutantibus. </div>
            <div type="sub" n="7">Antequam ergo otium hujusmodi occupemus, et vehementiorem accendamus rogum, jubet malum praevertere, et exstinguere. Vehemens quippe est irae motus, omnique flamma acutius. Ideo celeritate multa nobis est opus, ut flammam praevertamus, nec sinamus assurgere. </div>
            <div type="sub" n="8">Hic quippe morbus multorum causa malorum efficitur. Domos enim totas evertit, veteres solvit consuetudines, non consolabiles tragoedias brevi tempore ac momento parit. Nam momentum furoris ejus, ruina ejus, inquit. </div>
            <div type="sub" n="9">Ne itaque feram hanc sine freno sinamus, sed camum ipsi undique fortissimum, futuri judicii metum, injiciamus. Cum te amicus laeserit, aut familiaris concitaverit, cogita quanta erga Deum peccaveris, et perpende te si moderatius cum illo agas, mitius tibi judicium illud constituere. </div>
            <div type="sub" n="10">Nam ait, Dimittite, et dimittetur vobis; statimque morbus aufugiet. Ad haec consideres velim, num aliquando in furorem actus, te continueris; et num aliquando etiam ab ira abreptus fueris: utrorumque comparatione temporum, ad emendationem valde juvaberis. </div>
            <div type="sub" n="11">Dic enim mihi, quandonam teipsum laudasti, cum ab ira superatus es, an cum superasti? Annon cum primum accidit; nos vehementer incusamus, erubescimus, etiam nemine arguente, ac multa nos et verborum et gestorum subit poenitentia? </div>
            <div type="sub" n="12">Cum autem superamus, gaudemus, et quasi victores exsultamus? Victoria enim contra iram est, non cum par pari referimus; haec quippe extrema clades est; sed cum aequo animo omnia patimur et audimus. </div>
            <div type="sub" n="13">Hoc quippe est superiorem esse, non mala inferre, sed mala pati. Cum irasceris igitur, ne dicas: Prorsus obsistam ego, prorsus irruam in illum: neque monentibus ut iram cohibeas dixeris: Non patiar ut postquam ille mihi illuserit, impune abeat. </div>
            <div type="sub" n="14">Neque enim te unquam irridebit, nisi quando ad vindictam te contuleris: sin te quiescente irriserit; ut stultus id aget. Tu vero cum viceris, ne quaeras gloriam a stultis, sed ea contentus esto, quam a sapientibus assequeris. </div>
            <div type="sub" n="15">Imo vero cur tibi parvum illud ac vile theatrum hominum constituo? Ad Deum statim respice, et ipse te laudabit: quo laudante nemo debet ab hominibus gloriam quaerere. </div>
            <div type="sub" n="16">Hominum quippe laudes plerumque vel ex gratia prodeunt, vel ex odio negantur; nihilque lucri afferunt: Dei vero judicium hac inaequabilitate vacat, multamque laudato affert utilitatem. Hanc igitur laudem sequamur. </div>
         </div>
         <div type="sec" n="5">
            <div type="sub" n="1">Visne discere quantum sit malum ira: Praesens esto dum alii rixantur in foro: neque enim in teipso turpitudinem illam tam facile deprehendes, animo nempe tunc tenebris et ebrietate obvoluto. </div>
            <div type="sub" n="2">Sed cum ira vacuus es, tunc in aliis tua contemplare; quando judicium tuum corruptum non est. Vide mihi turbam circumfluentem, et iratos ac si furerent, in medio turpiter agentes. </div>
            <div type="sub" n="3">Cum enim ira in pectore effervescit et efferatur, os ignem spirat, oculi ignem emittunt, inflatur undique vultus, incomposite manus jactantur, ridicule pedes exsiliunt, et insultant litem dirimere conantibus; nihil irati differunt a furentibus, cum haec omnia nullo praediti sensu peragunt; imo ne ab asinis agrestibus, calcitrantes, mordentes. </div>
            <div type="sub" n="4">Sane vir iracundus modeste agere nescit. Deinde post tantum excitatum risum, ubi domum redierint, ad se reversi, dolore simul ac metu agitantur; animo volventes, quinam rixae praesentes fuerint. </div>
            <div type="sub" n="5">Postquam enim ceu furentes de spectantibus nihil cogitaverant, resipiscentes postea secum reputant, num amici, num inimici spectatores fuerint: nam perinde utrosque metuunt; illos, ut se improbantes majoremque inferentes pudorem; hos, ut de sua turpitudine gaudentes. </div>
            <div type="sub" n="6">Quod si ad plagas usque mutuas rixa proruperit, tum metus gravior, ne quid deterius verberato accidat, ne subsequens febris mortem inferat, vel tumor curatu difficilis in extremum periculum conjiciat. </div>
            <div type="sub" n="7">Quid enim mihi pugna opus erat? quid contumeliis et rixis? Pereant et haec et illa: tuncque omnibus hisce fluxis rebus maledicunt, quae rixandi causa fuere. Insipientiores vero et malignos daemonas, et horam tempusque criminantur. </div>
            <div type="sub" n="8">Verum non hora mala in causa est; nulla quippe hora mala: neque haec a maligno daemone proficiscuntur; sed ex nequitia rixantium. Hi namque et daemonas attrahunt, et sibi ipsis mala inferunt. </div>
            <div type="sub" n="9">Sed cor intumescit, inquies, et a contumeliis mordetur? Id et ego novi: ideoque miror eos qui malam hanc feram coercent. Si enim velimus, possumus morbum depellere. </div>
            <div type="sub" n="10">Cur enim cum principes viri nos contumelia afficiunt, id non agimus? Nonne quia timor, non minor quam ira, nos deterret, nec vel a principio iram erumpere sinit? Cur porro servi a nobis mille contumeliis onerati, omnia taciti ferunt? </div>
            <div type="sub" n="11">Nonne quia et ipsi eodem vinculo ligantur? Tu vero ne solum Dei timorem cogites; sed etiam te tunc a Deo contumeliis affici, qui jubet te tacere, et omnia patienter feres. </div>
            <div type="sub" n="12">Dic te lacessenti: Quid faciam tibi? Alius mihi et manum et linguam cohibet; eritque dictum illud, et tibi et ipsi philosophiae materia. </div>
            <div type="sub" n="13">Nunc autem hominum gratia etiam intolerabilia ferimus, iis qui nos lacessunt saepe dicimus: Ille me lacessivit, non tu: Deo autem ne parem quidem reverentiam exhibebimus? Ecqua nobis erit venia? </div>
            <div type="sub" n="14">Animae nostrae dicamus: Deus nos nunc lacessit, qui manus nostras cohibet: ne insiliamus, nec minore Deum quam homines obsequentia prosequamur. Ad hoc verbum exhorruistis? </div>
            <div type="sub" n="15">Sed non tantum ad verba, sed etiam ad opus vos exhorrescere cupio. Jussit Deus nos colaphis caesos, non modo ferre, sed etiam ad pejus quidpiam patiendum nos offerre. </div>
            <div type="sub" n="16">Nos autem cum tanta violentia obsistimus, ut non modo nos ad male patiendum non offeramus, sed etiam nos ulciscamur; imo saepe priores manus inferamus, nosque vinci putemus, nisi paribus afficiamus. </div>
            <div type="sub" n="17">Nam illud gravius est quod nos vincere existimemus, quando extrema clade afficimur, et humi prostrati jacemus; ac mille acceptis a diabolo vulneribus, de illo victoriam reportasse credamus. </div>
            <div type="sub" n="18">Quamobrem rogo discamus qui sit hujus victoriae modus, et hanc morum speciem adeamus. Siquidem male pati, idipsum est quod coronari. </div>
            <div type="sub" n="19">Si ergo volumus nos a Deo victores proclamari, in his certaminibus ne legem saecularium agonum servemus, sed legem a Deo pro his certaminibus positam, ut omnia aequo animo feramus. </div>
            <div type="sub" n="20">Ita enim et adversarios et praesentia omnia superabimus, et promissa consequemur bona; gratia et benignitate Domini nostri Jesu Christi, per quem et cum quo Patri simulque Spiritui sancto gloria, imperium, honor, nunc et semper et in saecula saeculorum, amen. </div>
         </div>
      </div>
      <div type="hom" n="5">
         <div type="title" n="title">Commentarius </div>
         <div type="title" n="title_2">[Homilia V] </div>
         <div type="sec" n="1">
            <div type="sub" n="1">Omnia per ipsum facta sunt, et sine ipso factum est nihil, quod factum est. Moyses historiam veteris Testamenti a sensilibus nobis orditur, et ea pluribus enumerat: nam ait, In principio fecit Deus caelum et terram. </div>
            <div type="sub" n="2">Deinde adjicit lucem factam, secundum caelum, stellarum naturam, omnigena animalium genera, ne singula prosequentes longiores simus. </div>
            <div type="sub" n="3">Hic autem Evangelista uno verbo complectitur omnia, et illa nempe et illis superiora. Et jure certe, quia illa auditoribus nota sunt, et ipse ad praestantius argumentum properat, ac totum opus aggreditur, non de operibus, sed de opifice et creatore dicturus. </div>
            <div type="sub" n="4">Ideo Moyses quidem, etsi minorem creationis partem aggrediatur; nihil enim nobis de invisibilibus potestatibus narravit, in illis versatur. Hic vero, quia ad ipsum creatorem ascendere festinat, jure omnia praetercurrit, et haec quae ille dixit, et ea quae ipse tacuit, paucis complectitur, Omnia per ipsum facta sunt. </div>
            <div type="sub" n="5">Ne vero putes ipsum ea tantum memorare quae Moyses narravit, subjungit, et sine ipso factum est nihil quod factum: hoc est, ex rebus factis, sive sub aspectum, sive sub intellectum tantum cadant, nihil sine Filii virtute productum est. </div>
            <div type="sub" n="6">Neque enim punctum apponemus post illud, nihil, ut haeretici faciunt. Illi enim cum velint Spiritum creatum esse, ita legunt: Quod factum est, in ipso vita erat. At sic haec nullo modo intelligi poterunt. </div>
            <div type="sub" n="7">Primo enim hic non opportuna Spiritus mentio esset: quod si tandem id voluisset, cur tam obscure loquutus esset? Unde enim constat hoc de Spiritu dictum esse? Alioquin autem secundum hanc seriem comperiemus, non Spiritum, sed ipsum Filium per seipsum factum esse. </div>
            <div type="sub" n="8">Verum attendite, ne vos hoc dictum effugiat; et age interim ad illorum morem legamus: hoc pacto enim manifestior erit absurditas: Quod factum est, in ipso vita erat. </div>
            <div type="sub" n="9">Vitam hic Spiritum significare dicunt. Sed vita etiam lux appellata hic occurrit; subjicit enim, et vita erat lux hominum. Secundum illos ergo lucem hominum hic Spiritum dicit. Quid igitur? cum subdit, Fuit homo missus a Deo, ut testimonium perhiberet de lumine, necesse est ut dicant, hoc etiam de Spiritu proferri. </div>
            <div type="sub" n="10">Eum enim quem supra Verbum dixit, in sequentibus Deum, vitam, et lucem nominat. Vita erat, inquit, hoc Verbum, et haec ipsa vita lux erat. Si itaque Verbum vita erat; Verbum autem, quod est vita, caro factum est, vita caro facta est, hoc est, Verbum: Et ejus gloriam vidimus, quasi Unigeniti a Patre. </div>
            <div type="sub" n="11">Si ergo dicant Spiritum hic vitam vocari, vide quanta absurda sequantur. Spiritus enim incarnatus fuerit, non Filius: Spiritus erit unigenitus Filius. Si non ita res fuerit, dum hoc effugient, in aliud longe absurdius incident ita legentes. </div>
            <div type="sub" n="12">Nam si confiteantur illud de Filio dictum esse, neque interpungant, nec legant ut nos legimus, ipsum Filium a seipso factum esse dicant oportet. Si enim Verbum vita erat; si quod factum est, in ipso vita erat: ipsum in seipso et per seipsum factum est secundum hanc lectionem. </div>
            <div type="sub" n="13">Deinde quibusdam interpositis adjicit: Et vidimus gloriam ejus, gloriam quasi Unigeniti a Patre. Ecce secundum illorum qui ita loquuntur lectionem Spiritus sanctus, Unigenitus esse filius deprehenditur. </div>
            <div type="sub" n="14">De illo enim haec omnis narratio instituitur. Videtisne, quando a veritate sermo aberrat, in quae praecipitia abeat; et quot absurda pariat? Quid igitur? Spiritus, inquies, non est lux? </div>
            <div type="sub" n="15">Est quidem lux, verum hic non de illo agitur: quandoquidem et Deus Spiritus, hoc est, incorporeus; sed non ubicumque Spiritus dicitur Deum esse declaratur. </div>
            <div type="sub" n="16">Et quid miraris, si id de Patre dicamus? Neque enim de Paracleto quoque id dixerimus, quod ubicumque Spiritus dicitur, id de Paracleto intelligatur: quamvis hoc nomen ipsi maxime competat. Attamen ubi Spiritus legitur, non semper Paracletus est intelligendus. </div>
            <div type="sub" n="17">Nam et Christus Dei virtus et Dei sapientia vocatur; at non semper ubi Dei virtus et Dei sapientia dicitur, Christus indicatur. Sic et hoc loco, licet Spiritus illuminet, non tamen de ipso nunc loquitur Evangelista. </div>
            <div type="sub" n="18">Attamen his exclusi absurdis ratiociniis illi, qui semper veritati repugnant, dicere non desistunt, Quod factum est, in ipso vita erat; id est, quod factum est vita erat. </div>
            <div type="sub" n="19">Quid igitur? An Sodomorum supplicium, diluvium, gehenna et mille res huiusmodi vita erant? Sed de creatione nobis est sermo, inquiunt. Certe illa quoque ad creationem pertinent. </div>
            <div type="sub" n="20">Verum ut aliunde etiam illorum sententiam validius confutemus, interrogabimus illos: Num quaeso, lignum vita est? num lapis, inanima haec et immobilia? An homo omnino vita est? Ecquis hoc dixerit? Non enim ipsa vita homo, sed vitae capax homo est. </div>
         </div>
         <div type="sec" n="2">
            <div type="sub" n="1">Vide rursum hic absurditatem: nam hanc sequemur dicendi seriem, ut hinc eorum insipientiam discamus: sic nihil usquam illi dicunt quod Spiritui competere possit. Postquam enim inde exciderunt, hominibus illa adscribunt, quae de Spiritu digne dicta fuisse putabant. </div>
            <div type="sub" n="2">Caeterum jam lectionem examinemus. Creatura nunc vita dicitur; ergo lux etiam est: deque illa testificaturus venit Joannes. Cur ergo non et ipse lux est? nam non erat ille lux, inquit: atqui ex creaturarum numero erat. </div>
            <div type="sub" n="3">Quomodo ergo non est lux? Quomodo in mundo erat, et mundus per ipsum factus est? Creaturane erat in creatura, et creatura per creaturam facta est? Quomodo mundus eum non cognovit? An creatura creaturam non novit? Quotquot autem receperunt eum, dedit eis potestatem filios Dei fieri. </div>
            <div type="sub" n="4">Sed sat risui datum est: haec monstra verborum vobis deinceps confutanda relinquo: ne nos haec risum movendi causa praemisisse videamur, tempusque frustra teramus. </div>
            <div type="sub" n="5">Nam si haec de Spiritu non dicta sunt, ut jam demonstratum est, neque de creatura; et eamdem tamen illi lectionem tueantur; illud omnium absurdissimum sequetur, ut diximus, quod Filius per seipsum factus sit. </div>
            <div type="sub" n="6">Si enim lux vera Filius est: lux autem haec vita erat; vitaque in ipso facta est; necessario illud consequitur secundum eorum lectionem. Ideo hac omissa, ad legitimam veniamus lectionem et interpretationem. </div>
            <div type="sub" n="7">Quaenam illa est? ut in haec verba, quod factum est, terminemus sententiam: deinde ab hoc dicto incipiamus: In ipso vita erat. Hoc autem ille vult significare: Sine ipso factum est nihil quod factum est. </div>
            <div type="sub" n="8">Si quid, inquit, factum est, sine ipso factum non est. Viden’ quomodo per breve hoc additamentum, absurda omnia quae suboriri poterant eliminavit? </div>
            <div type="sub" n="9">Per id enim quod intulit, sine ipso factum est nihil, et per illud additum, quod factum est, intellectualia simul comprehendit, Spiritumque subtraxit. </div>
            <div type="sub" n="10">Cum enim dixisset, Omnia per ipsum facta sunt, et sine ipso factum est nihil: ne quis diceret, si omnia, ergo Spiritus per ipsum factus est, hoc additamento opus fuit. </div>
            <div type="sub" n="11">Ego, inquit, si quid factum est, hoc per ipsum factum esse dixi; sive invisibile, sive incorporeum, sive in caelo factum sit. Ideo non simpliciter omnia dixi; sed si quid factum est: hoc est, quae facta sunt. </div>
            <div type="sub" n="12">Spiritus vero factus non est. Viden’ accuratam doctrinam? Rerum sensilium creationem memoravit, quam antea Moyses docuerat: deinde jam imbutos ad sublimiora ducens, incorporea nempe et invisibilia, Spiritum sanctum ab omni creatura sejunxit. </div>
            <div type="sub" n="13">Sic et Paulus hac gratia inspiratus dicebat, Quoniam in ipso creata sunt omnia. Hic vero rursum eamdem accurationem observes velim. Idem namque Spiritus hanc quoque movebat animam. </div>
            <div type="sub" n="14">Ne quis enim rem factam quampiam a Dei creatione removeret, eo quod ipsa invisibilia essent; neve his Paracletum admisceret, praetermissis sensilibus, quae omnibus nota erant, caelestia enumerat his verbis: Sive throni, sive dominationes, sive principatus, sive potestates. </div>
            <div type="sub" n="15">Illud enim sive, singulis appositum, nihil aliud nobis significat, quam hoc, omnia per ipsum facta sunt, et sine ipso factum est nihil quod factum est. Quod si illud per diminutionem significare putes, audi prophetam dicentem: Initio tu, Domine, terram fundasti , et opera manuum tuarum caeli. </div>
            <div type="sub" n="16">Quod de Patre ut creatore dictum est, id de Filio dicit: non dicturus, nisi creator, nec tantum minister existimatus esset. Quod si hic per ipsum dicatur, non alia de causa dicitur, quam ne quis Filium non genitum esse suspicetur. </div>
            <div type="sub" n="17">Quandoquidem quod secundum creationis dignitatem nihil minus habeat, quam Pater, audi ipsum dicentem: Sicut Pater suscitat mortuos et vivificat, sic et Filius quos vult vivificat. </div>
            <div type="sub" n="18">Si itaque de Filio dicatur in veteri Testamento, Initio tu, Domine, terram fundasti, manifesta est creationis dignitas: sin de Patre prophetam id loquutum dixeris, Paulum autem Filio adscripsisse id quod de Patre dictum erat; idipsum tamen sequetur. </div>
            <div type="sub" n="19">Neque enim id Paulus Filio competere statuisset, nisi admodum certus, parem esse dignitatem. Extremae namque audaciae esset, ea quae incomparabili naturae competerent, minori et inferiori adscribere. </div>
         </div>
         <div type="sec" n="3">
            <div type="sub" n="1">At neque minor, neque inferior Patris substantia est Filius. Quapropter non hoc solum de Filio ausus est Paulus dicere, sed etiam alia similia: nam illud, ex quo, quod tu solius Patris dignitati adscribis, ille de Filio dicit his verbis: Ex quo totum corpus, per nexus et conjunctiones subministratum et constructum, crescit in augmentum Dei. </div>
            <div type="sub" n="2">Neque hoc solo contentus est; sed et aliunde vobis obstruxit ora, cum illud, per quem, quod minorem significare dicis, Patri adscribit: Fidelis enim Deus, inquit, per quem vocati estis in societatem Filii ejus; et rursum, per voluntatem ejus; et alibi, Quoniam ex ipso, et per ipsum, et in ipsum omnia. </div>
            <div type="sub" n="3">Itaque non uni Filio illud, ex quo; sed etiam Spiritui tribuitur. Etenim Josepho Angelus dicebat: Ne timeas accipere Mariam conjugem tuam: quod enim in ea natum est, ex Spiritu sancto est. </div>
            <div type="sub" n="4">Quemadmodum et illud, in quo, quod Spiritus est, non recusat propheta Deo tribuere, dum ait: in Deo faciemus virtutem. Et Paulus obsecrans ait: Si quomodo tandem aliquando prosperum iter habeam in voluntate Dei veniendi ad vos: et iterum id de Christo dicit, In Christo Jesu. </div>
            <div type="sub" n="5">Hujuscemodi certe verba indiscriminatim accepta frequenter reperiemus: quod minime fieret, nisi ubique eadem substantia esset. </div>
            <div type="sub" n="6">Ne autem illud, omnia per ipsum facta sunt, de signis putes nunc esse dictum: de iis enim reliqui Evangelistae verba fecerunt; post haec subdit: In mundo erat, et mundus per ipsum factus est: non autem Spiritus, qui non ex numero opificiorum est, sed supra omnes omnino creaturas. </div>
            <div type="sub" n="7">Verum jam reliqua prosequamur. Cum de creatione loquens Joannes dixisset: Omnia per ipsum facta sunt, et sine ipso factum est nihil quod factum est; de providentia sermonem adjicit his verbis, in ipso vita erat. Ne quis enim incredulus dubitaret, quomodo tot tantaque per ipsum facta sint, subdidit: in ipso vita erat. </div>
            <div type="sub" n="8">Quemadmodum si ex fonte abyssos emittente aquam hauseris, quantumcumque haurias, fontem nihil minues; ita de Unigeniti vi operandi putandum, quantacumque per ipsam facta credideris, nunquam illa minuitur; imo vero ut magis proprio utar exemplo, nempe lucis, de qua ille mox adjicit, et vita erat lux. </div>
            <div type="sub" n="9">Quemadmodum ergo lux, quantacumque hominum millia illuminet, nihil splendoris amittit; sic quoque Deus et antequam operetur et post emissa opera, perinde integer manet, nec minuitur, neque ex operatione multa fatigatur; sed etiamsi mille mundos similes creare oporteret, etiamsi infinitos, illis omnibus sufficeret, nec creandis modo, sed etiam post creationem servandis. </div>
            <div type="sub" n="10">Vitae quippe nomen hic, non ad creationem solum pertinet, sed et ad providentiam, qua res creatae servantur et permanent. Etiamque resurrectionis doctrinam jam nobis fundare incipit, et ab admirandis hisce Evangeliis orditur. </div>
            <div type="sub" n="11">Vita namque ad nos adveniente, solutum est mortis imperium, luceque nos illuminante, tenebrae non ultra manent; sed manet semper in nobis vita, et mors ei dominari non potest. </div>
            <div type="sub" n="12">Itaque quod de Patre dictum est, de hoc quoque proprie dicatur, in ipso vivimus, movemur, et sumus: id quod etiam Paulus declarat his verbis: In ipso creata sunt omnia, et omnia in ipso constant. Quapropter et radix dicitur et fundamentum. </div>
            <div type="sub" n="13">Cum autem audis, in ipso vita erat, ne compositum suspiceris: nam postea de Patre dicit: Sicut Pater habet vitam in semetipso, sic dedit et Filio habere vitam. Sed sicut Patrem non ideo compositum dixeris, sic nec Filium dicas. </div>
            <div type="sub" n="14">Etenim alibi quoque dicit, lux est Deus; et rursus, lucem habitat inaccessibilem. Haec porro omnia dicta sunt, non ut compositionem suspicemur, sed ut paulatim ad doctrinae culmen evehamur. </div>
            <div type="sub" n="15">Cum enim non facile a vulgo intelligi possit, qua ratione vita in ipso exsistat, primo id quod humilius est dicit; eruditos vero postea altius erigit. Qui enim dixit, Dedit ei vitam habere, is ipse ait: Ego sum vita; et rursus, Ego sum lux. </div>
            <div type="sub" n="16">Et qualis, quaeso, haec lux est? Non sensilis, sed spiritualis, quae illuminat animam. Quia enim Christus dicturus erat, Nemo potest venire ad me, nisi Pater traxerit eum, ideo praeveniens Evangelista dixit, ipsum esse qui illuminat; ut si de Patre quid simile audias, ne id solius Patris, sed Filii quoque esse profitearis: nam omnia, inquit, quaecumque habet Pater meus, mea sunt. </div>
            <div type="sub" n="17">Primo igitur creationem nos docuit: deinde animae bona quae veniens nobis largitus est, uno verbo subindicavit Evangelista dicens: Et vita erat lux hominum. Nec dixit, erat lux Judaeorum, sed universorum hominum. </div>
            <div type="sub" n="18">Neque enim Judaei tantum, sed etiam Gentiles ad hanc cogitionem devenerunt, et haec lux communis omnibus proposita erat. Cur autem non Angelos addidit, sed homines solum dixit? Quia nunc ipsi de humana natura sermo est; et hominibus bona nunciaturus venit. </div>
            <div type="sub" n="19">Et lux in tenebris lucet. Tenebras hic vocat mortem et errorem. Haec quippe lux sensilis, non in tenebris lucet, sed sine tenebris est. Praedicatio autem inter eum, qui omnia occupaverat, errorem effulsit, eumque sustulit; et in ipsam mortem veniens ipse, sic illam superavit, ut eos qui morte jam detinebantur, erueret. </div>
            <div type="sub" n="20">Quoniam igitur neque mors, neque error lucem illam superarunt; sed est ubique splendida, et propria vi fulget, ideo ait: et tenebrae eam non comprehenderunt. Est enim inexpugnabilis, nec libenter in animis habitat, qui nolunt illumirari. </div>
         </div>
         <div type="sec" n="4">
            <div type="sub" n="1">Quod si non omnes ceperit, ne id te conturbet: non enim ex necessitate aut vi, sed ex voluntate et arbitrio ad nos accedit Deus. Ne luci huic ostium claudas, et multa voluptate frueris. </div>
            <div type="sub" n="2">Haec porro lux per fidem accedit, et cum semel advenit, excipientem se admodum illuminat: et si puram exhibeas vitam, perpetuo intus manebit: Nam qui diligit me, mandata mea servabit, et veniemus ad eum ego et Pater meus, et mansionem apud eum faciemus. </div>
            <div type="sub" n="3">Quemadmodum enim non potest quis radio solari probe frui, nisi oculos aperiat: ita neque hujus splendoris abunde consors esse, nisi animae oculos aperiat, eorumque aciem undique paret. Quomodo autem id fieri possit? Si animum omni vitio purgemus. </div>
            <div type="sub" n="4">Peccatum enim tenebrosum est, densaque caligine offusum; idque inde palam est, quod inconsiderate et sine arbitris admittatur: nam omnis qui male agit, odit lucem, et non venit ad lucem: et quae in occulto fiunt, turpe est et dicere. </div>
            <div type="sub" n="5">Sicut enim in tenebris nec amicum nec inimicum agnoscimus, rerumque omnium naturam ignoramus, sic et in peccato accidit. </div>
            <div type="sub" n="6">Nam qui avaritiae studet, non distinguit amicum ab inimico: invidusque necessitudine sibi junctum ut inimicum habet; ac qui insidiatur, contra omnes bellum gerit: uno verbo, quisquis peccato obnoxius est, nihil differt ab ebriis et furentibus, neque rerum naturam novit. </div>
            <div type="sub" n="7">Ac quemadmodum noctu lignum, plumbum, ferrum, argentum, aurum, lapidem preciosum, omniaque pari modo cernimus, cum lux ad haec discernenda non adsit; sic qui vita impurus est, temperantiae virtutem non novit, neque philosophiae pulcritudinem. </div>
            <div type="sub" n="8">In tenebris enim, ut jam dixi, ne lapides quidem preciosi pulcritudinem suam exhibent, non naturae suae vitio, sed spectantium ignorantia. </div>
            <div type="sub" n="9">Neque hoc unum nobis damnum in peccato degentibus accidit; sed et in perpetuo metu versamur: ac quemadmodum ii qui per noctem illunem iter agunt, semper tremunt, licet nemo adsit qui metum incutiat; sic ii qui peccatis dediti sunt, fidere nequeunt, etiamsi nullus adsit qui redarguat: sed omnia formidant et suspecta habent, conscientia stimulante, omniaque ipsis terrore et formidine plena sunt, omnia anxii circumspiciunt. </div>
            <div type="sub" n="10">Tam molestam ergo vitam fugiamus. Nam post angorem hujusmodi, mors sequetur, mors immortalis: illic enim nullus supplicii finis erit. Hic vero ab insanientibus nihil differunt ii, qui res sibi fingunt, quae ne quidem exsistunt. </div>
            <div type="sub" n="11">Videntur enim sibi divites esse cum non sint, se deliciari putant, et nullae deliciae: nec prius fallaciam ut par esset sentiunt, quam ab hac insania liberentur, et donec somnum excutiant. Ideoque ut sobrii simus et vigilemus Paulus omnibus praecipit: et idipsum quoque Christus. </div>
            <div type="sub" n="12">Qui sobrius est et vigilat, si a peccato capiatur, cito ipsum excutit: qui vero dormit aut insanit, ne quidem sentit quomodo a peccato teneatur. Ne itaque dormiamus. </div>
            <div type="sub" n="13">Neque enim noctis tempus est; sed diei: itaque sicut in die honeste ambulemus. Nihil enim peccato turpius. Minus est malum, secundum turpitudinis rationem, nudos, quam peccatis et sceleribus onustos obambulare. </div>
            <div type="sub" n="14">Illud enim non tantum crimen esset: saepe namque ex paupertate oritur. Peccatore autem nihil turpius, nihil contemptu dignius. Cogitemus ergo eos, qui rapinae et usurae causa in judicium raptantur, quam turpes, quam ridiculi videantur, ut qui omnia impudenter, fallaciter et cum violentia egerint. </div>
            <div type="sub" n="15">Nos autem ita miseri infelicesque sumus, ut dum pallium negligenter vel transverse positum gestare non patimur; imo idipsum in alio emendamus; cum autem et nos et proximi nostri inverso capite ambulemus, id ne quidem sentiamus. </div>
            <div type="sub" n="16">Quid enim, quaeso, turpius viro, qui meretricem adit? Quid contumelioso, quid maledico, quid invido risu dignius? Qui fieri potest ut haec non tam turpia habeantur, quam nudos ambulare? </div>
            <div type="sub" n="17">A consuetudine tantum. Illud enim nemo unquam sponte sua passus est, hoc vero omnes confidenter audent. Certe si quis Angelorum coetum adiret, in quo nihil unquam hujusmodi gestum est; statim videret quam ridicula res esset. </div>
            <div type="sub" n="18">Ecquid Angelorum coetum memoro? nam in Imperatoriis apud nos aedibus, si quis inducta meretrice utatur, vel si ebrietate capiatur, vel turpe aliud quidpiam admittat, extremas dat poenas. </div>
            <div type="sub" n="19">Quod si in imperatoriis aedibus talia audere non licet; multo magis, ubique praesente universorum rege, omniaque circumspiciente, si similia aggrediamur, extremum luemus supplicium. </div>
            <div type="sub" n="20">Quapropter rogo, multam in hac vita quietem et modestiam, multam munditiem exhibeamus. Regem quippe habemus, qui nostra omnia perpetuo intuetur. Ut itaque semper lux illa nos illuminet, hunc nobis radium attrahamus. </div>
            <div type="sub" n="21">Ita enim et praesentibus et futuris fruemur bonis, gratia et benignitate Domini nostri Jesu Christi, per quem et cum quo Patri gloria unaque Spiritui sancto in saecula, amen. </div>
         </div>
      </div>
      <div type="hom" n="6">
         <div type="title" n="title">Commentarius </div>
         <div type="title" n="title_2">[Homilia VI.] </div>
         <div type="sec" n="1">
            <div type="sub" n="1">Fuit homo missus a Deo, cui nomen erat Joannes. In exordio de Deo Verbo quae praecipua et magis necessaria erant loquutus Evangelista, ordine procedens, ad Verbi praeconem sibi cognominem Joannem postea venit. </div>
            <div type="sub" n="2">Tu vero cum audis ipsum a Deo missum fuisse, nihil humanum ab eo dici putes. Non enim sua, sed mittentis se dicta profert. Ideoque Angelus appellatus est: Angeli vero sive nuncii officium est, nihil ex se dicere. </div>
            <div type="sub" n="3">Illud autem, fuit, non hic ad exsistentiam transitum significat; sed missionem ipsam: nam illud, fuit missus a Deo, idipsum est quod, missus est a Deo. Quomodo igitur illud, Qui cum in forma Dei esset, dicunt non intelligi de aequalitate Filii cum Patre, eo quod articulus non apponatur? </div>
            <div type="sub" n="4">Ecce enim hic quoque nullus adest articulus. An igitur hic de Patre non est sermo? Quid ergo dicemus de Propheta qui ait: Ecce ego mitto Angelum meum ante faciem tuam, qui praeparabit viam tuam? Illud meum et tuum, duas personas significat. Hic venit in testimonium, ut testimonium perhiberet de lumine. </div>
            <div type="sub" n="5">Quid hoc, dicet fortasse quispiam, servus de domino testimonium perhibet? Cum ergo non modo illum servi testimonio perhiberi videbis, sed etiam ad servum venire, ac cum Judaeis ab illo baptizari, annon magis obstupesces et dubitabis? </div>
            <div type="sub" n="6">Sed non oportet turbari vel commoveri, at potius ejus ineffabilem benignitatem mirari. Si vero quis dubius in perturbatione maneat, id illi dicet, quod Johanni: Sine modo: sic enim decet nos implere omnem justitiam. Quod si magis adhuc turbetur, dicet illi rursum id quod Judaeis dicebat, Non ab homine testimonium accipio. </div>
            <div type="sub" n="7">Si ergo hoc testimonio non eget, cur Joannes missus est a Deo? Non quod ejus testimonio egeret, id enim dicere, extremae impietatis esset. Sed cur tandem? Illud ipse Joannes docet, cum ait: Ut omnes crederent per illum. </div>
            <div type="sub" n="8">Ipse vero Christus cum dixisset, non ab homine testimonio accipio, ne apud insipientiores sibi ipsi repugnare videretur; cum nunc dicat: Alius est qui testimonium perhibet de me, et scio quia verum est testimonium ejus, de Joanne loquens; nunc vero, non ab homine testimonium accipio, solutionem mox adjicit dicens: Sed haec dico propter vos, ut salvi sitis; ac si diceret: Deus sum, et Dei verus filius, ex substantia illa immortali et beata, nulliusque testimonio egeo. </div>
            <div type="sub" n="9">Etsi enim nemo id testificari vellet, in nullo secundum naturam minor essem. Quia vero multorum salus mihi curae est, ideo in hanc me demisi humilitatem, ut homini testimonium de me ferendum committerem. </div>
            <div type="sub" n="10">Nam perspecta Judaeorum imbecillitate, sic facilior fides in eum futura videbatur. Sicut igitur carnem induit, ne cum nuda divinitate congressus, omnes perderet; sic et praeconem misit hominem, ut congenerem sibi vocem audientes, facilius ii qui tunc audiebant accederent. </div>
            <div type="sub" n="11">Nam quod non illius testimonio opus haberet, hoc solum modo ostendi poterat, si nempe se nuda substantia exhibuisset, omnesque in stuporem conjecisset. Verum id non fecit, quoniam, ut jamjam dixi, omnes perdidisset, quod nemo posset inaccessam illam lucis vim ferre. </div>
            <div type="sub" n="12">Ideo carnem induit, et testimonium de se ferendi officium uni conservorum nostrorum tradit, quia omnia ad salutem hominum operatus est: neque suae dignitati tantum, sed etiam auditorum captui et utilitati consuluit: quod et ipse subindicans dicebat: Haec dico propter vos, ut salvemini. </div>
            <div type="sub" n="13">Et Evangelista, qui ea ipsa, quae Dominus, loquitur, postquam dixerat, ut testimonium perhiberet de lumine, subjunxit, ut omnes crederent per eum; ac si diceret: Ne putes ideo testificaturum venisse Joannem Baptistam, ut aliquid fidei verbis Domini adderet: non propterea venit, sed ut contribules sui per ipsum crederent. </div>
            <div type="sub" n="14">Quod autem ad eam tollendam suspicionem haec dixerit, ex sequentibus constat: addit enim, Non erat ille lux; nisi enim hujus abigendae suspicionis gratia haec dixisset, superfluum hoc esset, et magis repetitio quam explicatio doctrinae. Cum dixisset enim, missus est ut testimonium perhiberet de lumine, cur iterum dicit, non erat ille lux? </div>
            <div type="sub" n="15">Non frustra nec sine causa: sed quia frequenter apud nos major est is qui testificatur, quam ille de quo testimonium fertur, fideque dignior plerumque videtur esse: ne quis de Johanne id suspicaretur, statim a principio hanc malam suspicionem tollit, eaque radicitus evulsa, ostendit quis sit is qui testificatur, et quis ille de quo testimonium fertur, et quantum sit inter utrumque discrimen. </div>
            <div type="sub" n="16">Ac postquam hoc fecit, ostenditque illius incomparabilem excellentiam, fidenter jam caetera prosequitur: et si quid absurdi insipientiorum animos subiret, hoc diligenter sublato, facile deinceps et sine obice doctrinae verbum immittit. </div>
            <div type="sub" n="17">Precemur itaque, ut cum tantarum revelatione rerum, cumque sana rectaque doctrina, vitam quoque puram sanctamque ducamus. Doctrina quippe nihil nobis prodest sine bonis operibus. </div>
            <div type="sub" n="18">Licet enim fidem integram Scripturarumque intelligentiam teneamus, si bonae vitae patrocinio nudi et vacui simus, nihil impediet quominus in gehennae ignem dejiciamur, et in infinitum inexstinguibili flamma comburamur. </div>
            <div type="sub" n="19">Sicut enim ii qui bona egerunt, resurgent in vitam aeternam; sic illi qui contraria ausi sunt, in aeternum et nunquam finem habiturum supplicium. </div>
            <div type="sub" n="20">Quamobrem omne adhibeamus studium, ut ne lucrum nobis ex recta fide partum, operum pravitate labefactemus; sed cum hic pie vixerimus, Christum cum fiducia videamus, cui beatitudini par nihil unquam fuerit. </div>
            <div type="sub" n="21">Utinam nos supra dicta consequuti, ad gloriam Dei omnia faciamus, cui gloria una cum Unigenito Filio et Spiritu sancto in saecula saeculorum, amen. </div>
         </div>
      </div>
      <div type="hom" n="7">
         <div type="title" n="title">Commentarius </div>
         <div type="title" n="title_2">[Homilia VII] </div>
         <div type="sec" n="1">
            <div type="sub" n="1">Erat lux vera quae illuminat omnem hominem venientem in hunc mundum. Ideo, dilictissimi filii, vos minutatim et per partes Scripturarum doctrina pascimus, neque simul omnia effundimus, ut facilior vobis sit emissi verbi custodia. </div>
            <div type="sub" n="2">Nam in aedificiis, qui antequam priores lapides conjuncti sint, alios superimponit, non firmum, sed facile ruiturum struit parietem; qui autem exspectat donec calce firmentur, et sic paulatim caetera adjicit, tutam, firmam diuque duraturam domum excitat. </div>
            <div type="sub" n="3">Hos aedium structores et nos imitemur, eodemque modo vestras aedificemus animas. Timemus enim, ne recens cum sit prior structura, secundae additae speculationes, priores pessumdent, cum mens nequeat omnia simul continere. Quid igitur hodie lectum est? Erat lux vera quae illuminat omnem hominem venientem in hunc mundum. </div>
            <div type="sub" n="4">Qui enim supra de Joanne disserens, dicebat eum venisse, ut testimonium perhiberet de lumine, et nunc missum esse; ne quis haec audiens, ob nuperum testificantis adventum, de eo cui testimonium ferebatur aliquam suspicionem admitteret, mentes erexit, et ad omni principio superiorem exsistentiam transmisit, quae nullum habitura finem est. </div>
            <div type="sub" n="5">Et quomodo possunt haec esse, inquies, cum sit filius? De Deo loquimur, et tu interrogas quomodo? neque times vel horrescis? </div>
            <div type="sub" n="6">Ad haec, si quis quaerat a te: Quomodo animae et corpora immortali vita fruitura sint; interrogationem illam ridebis, quasi non sit humanae mentis quaerere, sed credere tantum oporteat, neque dictum illud scrutari, cujus sufficiens sit demonstratio dicentis potentia; sin autem illum qui et animas et corpora creavit, et nulla comparatione creaturam universam exsuperat, sine principio esse dicamus, tu interrogabis quomodo id factum sit. </div>
            <div type="sub" n="7">Ecquis sanae mentis haec esse dixerit, quis bene valentis animi et ratiocinii? Audistis illud, erat lux vera, quid frustra contendis, ut infinitam illam vitam ratiocinio assequaris, quae non potest attingi? Quid quaeris ea quae exquiri nequeunt? cur incomprehensibilia scrutaris? cur examinas ea quae examini non subjacent? </div>
            <div type="sub" n="8">Solarium radiorum perquire radicem; non poteris assequi, neque tamen indignaris, neque aegre fers imbecillitatem tuam. Cur ergo in majoribus audax es et temerarius? </div>
            <div type="sub" n="9">Joannes filius tonitrui, qui spirituali tuba canit, ubi illud, erat, a Spiritu audivit, nihil ultra quaesivit: et tu non pari gratia donatus, qui ex infirmis ratiociniis tuis loqueris, cognitionis illius terminum transcendere conaris? ideoque non parem ei, quam ille habuit, notitiam unquam assequeris. </div>
            <div type="sub" n="10">Hujusmodi namque est diaboli calliditas: eos qui illi obsequuntur, extra terminos a Deo nobis positos transfert, quasi longe ulteriora attingere possimus: postquam autem hac spe inescatos a divina gratia extrusit; tunc demum non modo nihil ultra addit; quomodo enim id faceret diabolus cum sit? sed nec sinit ut ad priora, in queis tuto versabamur, redeamus; verum circumquaque agit errantes, qui nusquam consistere possimus. </div>
            <div type="sub" n="11">Sic primum parentem ex paradiso excidere curavit. Cum enim illum spe majoris scientiae et honoris inflasset, etiam illum ab iis quibus tranquille fruebatur ejecit. </div>
            <div type="sub" n="12">Non modo enim non factus est aequalis Deo, ut ipsi pollicebatur, sed sub mortis tyrannidem detrusit; nec solum a ligni esu nihil accepit; sed etiam ex illa quam habebat scientia non parum amisit; idque spe majoris adipiscendae. </div>
            <div type="sub" n="13">Nam tunc primum de nuditate erubescere coepit, cum antea omni pudore et rubore superior fuisset. Illud etiam quod se nudum esse adverteret, quod vestibus exinde egeret, illud, inquam, et alia plurima tristia acciderunt. </div>
            <div type="sub" n="14">Quod ne nobis quoque contingat, Deo obtemperemus, ejus praecepta observemus, et nihil ulterius curiose perquiramus; ut ne ex nobis concessis excidamus donis, quod et illis accidit. </div>
            <div type="sub" n="15">Dum enim vitae principio carentis principium perquirunt, etiam illa quae habere poterant amiserunt. Neque enim id quod quaerebant invenerunt; non enim poterant; atque a sana circa unigenitum fide exciderunt. </div>
            <div type="sub" n="16">At nos ne transferamus terminos antiquos, quos posuerunt patres nostri, et ubique Spiritus sancti legibus cedamus: et cum audimus, erat lux vera, nihil ulterius inquiramus: neque enim ultra possumus pertingere. </div>
            <div type="sub" n="17">Nam si Deus ut homo genuisset, necessario interstitii quidpiam fuisset genitorem inter et genitum; sed quia ineffabili modo et ut Deum decet genuit, abstine ab his vocibus, ante, et post: haec quippe temporum nomina sunt: Filius vero etiam saeculorum omnium conditor est. </div>
         </div>
         <div type="sec" n="2">
            <div type="sub" n="1">Ergo non pater, aies, sed frater est. Quae necessitas, quaeso? </div>
            <div type="sub" n="2">Nam si Patrem et Filium ex alia et diversa radice ortos diceremus, haec jure dicere posses: sin hanc vitamus impietatem, dicimusque Patrem sine principio esse, nec genitum fuisse; Filium vero sine principio quidem esse, sed genitum a Patre, quae necessitas ex hac cogitatione, impium illum inferre sermonem? </div>
            <div type="sub" n="3">Nulla sane. Etenim splendor est; splendor autem simul intelligitur cum natura illa, cujus est splendor. Ideo enim Paulus illum sic vocavit, ut nihil medium suspicareris inter Patrem et Filium: id enim hoc nomine significatur. </div>
            <div type="sub" n="4">Post hoc exemplum, eam quae hinc apud insanos suboriri poterat absurditatem corrigit. Ne, inquit, quoniam splendorem audisti, ipsum propria hypostasi privari putes. Nam impium hoc esset, et Sabellianorum Marcellianorumque insania. </div>
            <div type="sub" n="5">Nos autem non ita sentimus, sed ipsum in propria sibi hypostasi esse dicimus: ideo postquam illum splendorem appellaverat, intulit, et character substantiae illius, ut propriam hypostasin significaret, ostenderetque ipsum ex eadem esse substantia, cujus character est. </div>
            <div type="sub" n="6">Neque enim satis est verbum unum, ut jam dixi, ad illa de Deo dogmata hominibus significanda: sed optandum ut multis simul allatis, ex singulis quod conveniat seligamus. </div>
            <div type="sub" n="7">Ita enim poterimus digne gloriam Dei celebrare; digne scilicet secundum facultatem nostram. Si quis enim de illa digne se loqui posse putet, atque asseveret se ita Deum nosse, ut ipse se novit, is maxime Deum ignorat. </div>
            <div type="sub" n="8">Haec cum sciamus, diligenter retineamus ea quae tradidere nobis ii qui ab initio ipsis oculis viderunt, et ministri fuere verbi, neque ultra curiose scrutemur. </div>
            <div type="sub" n="9">Duo namque damna hoc morbo laborantes invadent; quod temere laborent illa quaerendo, quae invenire nequeunt; et quod Deum in iram provocent, dum ab ipso positos terminos evertere conantur. </div>
            <div type="sub" n="10">Quod quantopere iram Dei concitet, non opus est vobis dicere, cum id omnes sciatis. Quamobrem missa illorum arrogantia, Dei verba cum tremore audiamus, ut ille perpetuo nos tueatur: nam ait, Ad quem respiciam nisi ad mansuetum et humilem, et quietum, et trementem verba mea? </div>
            <div type="sub" n="11">Hac igitur missa curiositate, conteramus corda, peccata lugeamus, ut Christus jussit, de sceleribus nostris compungamur, ac diligenter animo repetamus ea quae hactenus admisimus delicta; studeamus illa omnino abluere. </div>
            <div type="sub" n="12">Ad hanc quippe rem multas Deus nobis aperuit vias. Dic tu prior, inquit, iniquitates tuas, ut iustificeris; et rursus, Dixi, confitebor adversum me injustitiam meam Domino, et tu remisisti impietatem cordis mei. </div>
            <div type="sub" n="13">Neque enim parum nobis confert ad minuendam peccatorum molem frequens eorum memoria et accusatio. Est et alia efficacior via, si nemini eorum, qui in nos peccarunt, succenseamus; si omnibus iis, qui in nos deliquerunt, delicta condonemus. </div>
            <div type="sub" n="14">Vis et tertiam ediscere viam? Audi Danielem dicentem: Quamobrem peccata tua eleemosynis redime, et inquitates tuas, misericordia erga pauperes. Est et alia, nempe orationum frequentia, et in precibus ad Deum emissis perseverantia. </div>
            <div type="sub" n="15">Affert etiam nobis consolationem non modicam et remissionem peccatorum jejunium quando cum benignitate erga alios conjunctum est, atque irae Dei vehementiam exstinguit. </div>
            <div type="sub" n="16">Ignem enim flammantem aqua exstinguet, et eleemosynis peccata purgantur. In his ergo viis omnibus gradiamur. Si enim in iis semper versemur, si in iis omne studium insumamus, non modo praeterita peccata abluemus, sed etiam in futuro maxima lucrabimur. </div>
            <div type="sub" n="17">Neque enim diabolo locum offeremus nos invadendi, neque in segnitiem vel in perniciosam curiositatem incidemus. Per haec enim atque alia, insanas illas quaestiones, noxiasque disputationes inducit; quod otiosos desidesque videat, et nullam vitae probae curam gerentes. </div>
            <div type="sub" n="18">At nos hunc illi aditum obstruamus, vigilemus, sobrii simus; ut postquam hoc brevi tempore modicum laboraverimus, immortalibus per infinita saecula fruamur bonis, gratia et benignitate Domini nostri Jesu Christi; per quem et cum quo Patri, et una Spiritui sancto gloria, in saecula saeculorum, amen. </div>
         </div>
      </div>
      <div type="hom" n="8">
         <div type="title" n="title">Commentarius </div>
         <div type="title" n="title_2">[Homilia VIII] </div>
         <div type="sec" n="1">
            <div type="sub" n="1">Erat lux vera quae illuminat omnem hominem venientem in hunc mundum. Nihil enim prohibet, quominus hodie eadem verba expendamus, quia nuper dogmatum expositio impedimento fuit, quominus omnia quae lecta fuerant explicaremus. </div>
            <div type="sub" n="2">Ubi sunt igitur illi, qui dicunt ipsum verum Deum non esse? Hic enim lux vera appellatur; alibi vero ipsa veritas, ipsa vita. Verum illud, cum eo pervenerimus, apertius indagabimus. </div>
            <div type="sub" n="3">In praesenti autem, necesse est id interim caritati vestrae recensere. Si illuminat omnem hominem venientem in hunc mundum, quomodo tot homines non illuminati manent? Non enim omnes Christi cultum agnoscunt. </div>
            <div type="sub" n="4">Quomodo ergo illuminat omnem hominem? Quantum in ipso est. Si qui vero sponte sua mentis oculos claudentes, hujus lucis radios percipere nolint, non ex natura lucis evenit quod in tenebris maneant; sed ex nequitia eorum qui sponte se hoc privant munere. </div>
            <div type="sub" n="5">Gratia quippe in omnes effusa est; non Judaeum, non Graecum, non Barbarum, non Scytham, non liberum, non servum, non virum, non mulierem, non senem, non juvenem aversatur; sed omnes similiter admittit, et cum pari vocat honore. </div>
            <div type="sub" n="6">Qui vero nolunt hoc frui dono, hanc sibi ipsis caecitatem imputent oportet. Cum enim aditu omnibus patente, et a nemine intercluso, quidam ex voluntaria nequitia extra manent, ii suo tantum vitio pereunt. </div>
            <div type="sub" n="7">In mundo erat: at non tamquam mundo coaetaneus; absit; ideo intulit, et mundus per ipsum factus est: per haec rursum te inducit ad illam Unigeniti ante saecula exsistentiam. </div>
            <div type="sub" n="8">Nam qui audivit hunc universum mundum illius esse opus, etiamsi sensu prorsus careat, etiamsi inimicus et adversarius gloriae Dei sit, attamen velit nolit, conditorem ante opificia fuisse confiteri cogetur. </div>
            <div type="sub" n="9">Quamobrem mirari semper subit Pauli Samosateni insaniam, quomodo tam manifestae veritati obsistere potuerit, seseque sponte praecipitem dederit. Neque enim ex ignorantia, sed rei admodum gnarus erravit, non secus ac Judaei. </div>
            <div type="sub" n="10">Quemadmodum enim illi, ut hominibus assentarentur, sanam prodidere fidem, gnari ipsum Unigenitum Dei esse, principum vero metu id non confitentes, ne ex Synagoga ejicerentur; ita et illum in mulieris cujuspiam gratiam, salutem suam inquiunt prodidisse. </div>
            <div type="sub" n="11">Gravis enim, gravis certe est inanis gloriae tyrannis, quae possit etiam sapientum oculos excaecare, nisi vigilent: nam si munera is possunt, multo magis hic affectus longe violentior. </div>
            <div type="sub" n="12">Idcirco Judaeis dicebat Christus: Quomodo potestis credere, qui gloriam ab hominibus accipitis, et gloriam, quae a solo Deo est, non quaeritis? Et mundus eum non cognovit. Hic mundum vocat multitudinem corruptam et terrenis rebus inhiantem, turbam, vulgus, insipientem populum. </div>
            <div type="sub" n="13">Nam Dei amici et admirabiles viri omnes ipsum, etiam ante incarnationem, noverant. De patriarcha quippe nominatim dicit Christus, Abraham pater vester exsultavit, ut videret diem meum: et vidit, et gavisus est. De Davide autem Judaeos confutans: Quomodo ergo David in Spiritu vocat eum Dominum dicens, Dixit Dominus Domino meo, sede a dextris meis? </div>
            <div type="sub" n="14">Ac saepe illis obsistens, Moysem memorat. De reliquis vero prophetis Apostolus. Omnes enim prophetas a Samuele illum cognovisse, et adventum ejus diu ante praenunciasse dicit Petrus his verbis: Et omnes prophetae a Samuele et deinceps qui loquuti sunt, annunciaverunt dies istos. </div>
            <div type="sub" n="15">Jacobo autem et patri, necnon et avo ejus, et visus et loquutus est, iisque multa et magna se daturum est pollicitus, quae etiam exsequutus est. </div>
            <div type="sub" n="16">Quomodo ergo, inquies, ipse dixit, Multi prophetae voluerunt videre quae videtis, et non viderunt, et audire quae auditis, et non audierunt? Annon fuerunt ejus cognitionis participes? </div>
            <div type="sub" n="17">Fuerunt certe: idque ex hoc loco, unde putant quidam ipsos hac cognitione privatos, demonstrare tentabo. Multi enim, inquit, voluerunt videre quae videtis. </div>
            <div type="sub" n="18">Itaque viderunt eum ad homines venturum esse, et ea dispensaturum quae vere dispensavit. Neque enim, nisi novissent, videre concupivissent. </div>
            <div type="sub" n="19">Nemo enim eorum, quorum notitiam non habet, desiderio capi potest. Itaque cognoverunt Filium Dei, et venturum eum ad homines esse noverunt. Quaenam ergo sunt quae nescierunt, et quaenam quae non audierunt? </div>
            <div type="sub" n="20">Haec quae nunc vos videtis et auditis. Quod si illi et vocem ejus audierunt, et viderunt eum; at non in carne, neque ita cum hominibus versantem, neque tam libere cum ipsis loquentem. </div>
            <div type="sub" n="21">Hoc igitur et ipse significans non simpliciter dixit, cupierunt videre me; sed quid? Quae vos videtis; neque audire me; sed quid? Quae vos auditis. </div>
            <div type="sub" n="22">Itaque licet ejus in carne adventum non viderint, futurum tamen esse noverunt, quem videre cupiebant; in eumque credebant, licet illum in carne non vidissent. </div>
            <div type="sub" n="23">Cum itaque nos Gentiles accusaverint dicentes: Quid priori illo tempore faciebat Christus, cum nondum humano generi prospiceret? Et cur extremo tempore venit ut nostrae saluti provideret, postquam tanto tempore nos neglexerat? </div>
            <div type="sub" n="24">Respondebimus, ipsum etiam ante adventum illum in mundo fuisse, de operibus ab se edendis prius cogitasse, atque illis omnibus cognitum fuisse, qui hac cognitione digni erant. </div>
            <div type="sub" n="25">Quod si quia non omnibus tunc notus fuit, sed probis tantum et virtute praeditis, ideo dicitis illum incognitum fuisse; eadem ratione ipsum nunc quoque non adorari ab hominibus dixeritis, quia etiam nunc non omnes ipsum noverunt. </div>
            <div type="sub" n="26">Sed quemadmodum in praesenti nemo, quia a multis ignoratur, ipsum a multis cognosci negaverit; sic neque dubitandum est ipsum superioribus illis temporibus, a multis, imo etiam probis illis et admirandis viris omnibus cognitum fuisse. </div>
         </div>
         <div type="sec" n="2">
            <div type="sub" n="1">Quod si quis dixerit, cur non omnes tunc ipsi adhaeserunt, neque omnes ipsum coluerunt, sed soli justi? Sciscitabor et ego, cur etiam nunc non omnes ipsum noverunt? </div>
            <div type="sub" n="2">Ecquid de Christo loquor? Nam patrem quoque ejus, cur non omnes et tunc et hodie noverunt? </div>
            <div type="sub" n="3">Verum alii omnia temere ferri dicunt; alii daemonibus universi providentiam tribuunt: sunt etiam alii, qui praeter hunc Deum, alium sibi comminiscuntur: ex iis quidam adversariam Deo potestatem esse blasphemant, et leges ejus, maligni daemonis esse putant. </div>
            <div type="sub" n="4">Quid igitur? num ideo dicemus Deum non esse, quia quidam hoc dicunt? num et ipsum malum esse confitebimur, quia quidam id impie profitentur? Apage stultitiam extremamque dementiam. Nam si ex furentium judicio dogmata statueremus, nihil obesset quominus et ipsi furore gravissimo duceremur. </div>
            <div type="sub" n="5">Certe nemo solem natura sua oculis perniciosum esse dixerit, quia nonnulli oculis laborant; sed lucidus dicitur ex eorum qui sanos oculos habent judicio: mel quoque nemo amarum dixerit, quia infirmis quibusdam tale videtur esse; et Deum tamen ex infirmorum opinione vel non esse, vel malum esse, vel modo providere, modo non providere quidam pronunciabunt? </div>
            <div type="sub" n="6">Ecquis illos sanae mentis esse dicat? quis non furiosos et extrema dementia captos dixerit? Mundus eum non cognovit, inquies. Sed ii quibus dignus non erat mundus, ipsum noverunt. </div>
            <div type="sub" n="7">Cum autem memorat eos qui ipsum non noverunt, carptim ignorantiae causam indicat. Neque enim simpliciter dixit, nemo ipsum novit; sed mundus eum non cognovit; id est, ii homines qui mundo tantum haerent, et ea quae mundi sunt sapiunt. </div>
            <div type="sub" n="8">Sic enim solet Christus ipsos appellare, ut cum dicit, Pater sancte, et mundus te non cognovit. Non igitur Filium tantum, sed etiam Patrem ejus mundus ignoravit, ut dicebamus. Nihil enim ita mentem turbat, ut rebus praesentibus inhiare. </div>
            <div type="sub" n="9">Haec cum sciatis, a mundo vos segregate, et a carnalibus rebus abscedite, quantum fieri poterit: neque enim in re nullius precii hinc damnum oritur, sed in capite bonorum. </div>
            <div type="sub" n="10">Neque enim potest homo, qui praesentis aevi rebus admodum haeret, caelestia recte percipere: sed necesse est eum qui his addictus est, ab illis excidere: Non potestis enim, inquit, Deo servire et mammonae; ut uni haereamus, alterum odisse oportet. </div>
            <div type="sub" n="11">Haec ipsa rerum experientia clamat. Qui enim pecuniarum concupiscentiam derident, ii maxime sunt qui Deum ut decet amant; quemadmodum et qui a principio illas mirantur, ii praesertim sunt qui Deum remissius diligunt. </div>
            <div type="sub" n="12">Anima enim divitiarum amore semel capta, non facile absistet ab iis agendis, quae Deum ad iram provocant, utpote quae alteri serviat domino, qui in omnibus contra Dei mandata praecipiat. </div>
            <div type="sub" n="13">Vigilate itaque et expergiscimini, ac cogitantes cujusnam domini simus servi, ejus tantummodo regnum diligamus; lugeamus et praeterita deploremus tempora, quibus mammonae servivimus: abjiciamus semel jugum ejus grave et intolerabile, et jugum Christi leve et suave cum perseverantia feramus; qui nihil tale praecipit, quale mammona. </div>
            <div type="sub" n="14">Hic enim jubet nos omnibus inimicos esse; contra vero Christus omnes amplecti et amare. Ille nos luto et lateribus affigens, hoc est auro, ne noctu quidem sinit nos vel paululum respirare; hic a superflua illa et insana cura nos liberat; sed jubet thesauros in caelo parare: non ex injuria aliis illata, sed ex propria justitia. </div>
            <div type="sub" n="15">Ille post multos sudores nostros et miserias, non poterit adesse nobis cum extremo supplicio puniemur, et ob leges ejus servatas mala patiemur; imo flammam accendet; hic si praecipiat poculum aquae frigidae dare, ne hujus quidem facti mercedem amitti sinet, sed large nos praemio donabit. </div>
            <div type="sub" n="16">Annon extremae dementiae fuerit, tam placida et tot bonis referta servitute neglecta, ingrato servire tyranno, qui neque hic, neque illic potest eos qui sibi obsequentes sunt juvare? </div>
            <div type="sub" n="17">Neque id solum mali et damni est, quod supplicio traditos non eruat; sed quod, ut dixi, sequaces suos innumeris obruat malis. </div>
            <div type="sub" n="18">Plurimos enim ex iis qui ibi cruciantur, videre est ideo supplicio traditos, quod pecuniis servierint et aurum amarint, egenisque non erogarint. </div>
            <div type="sub" n="19">Quae ne nos quoque patiamur, dispergamus, demus pauperibus, animam nostram eruamus et a noxiis hujus vitae curis, et a supplicio illic nobis parato: deponamus justitiam in caelis: loco terrenarum opum colligamus thesauros qui absumi nequeant, thesauros qui possint nobiscum in caelum pervenire, qui possint nobis periclitantibus patrocinari et judicem reddere propitium; </div>
            <div type="sub" n="20">quem utinam et nunc et in illa die propitium habentes, cum libertate bonis illis in caelo paratis iis qui recte diligunt eum, fruamur: gratia et benignitate Domini nostri Jesu Christi, quicum Patri gloria, unaque sancto Spiritui, nunc et semper et in saecula saeculorum, amen. </div>
         </div>
      </div>
      <div type="hom" n="9">
         <div type="title" n="title">Commentarius </div>
         <div type="title" n="title_2">[Homilia IX] </div>
         <div type="sec" n="1">
            <div type="sub" n="1">In propria venit, et sui eum non receperunt. Si priorum reminiscamini, quae sequuntur cum majori alacritate adjiciemus, utpote qui magnum impendere lucrum videamus: ita enim vobis captu facilior sermo erit, si jam dictorum memineritis; nobisque non multo opus erit labore, cum vos ex discendi cupiditate acutius caetera dispicietis. </div>
            <div type="sub" n="2">Qui enim ea quae tradita sunt semper amittit, doctore semper egebit, nec unquam sciet quidpiam; qui autem accepta custodit, et reliqua superaddit, cito ex discipulo magister erit, nec sibi solum, sed aliis quoque utilis. </div>
            <div type="sub" n="3">Hujusmodi spero fore hanc concionem, idque ex tanto vestro audiendi studio auguror. Age ergo, in vestris animis, quasi in tutissimo thesauro, argentum Domini deponamus, et quae nobis hodie proposita sunt, quantum nobis Spiritus gratia suppeditabit, explicemus. </div>
            <div type="sub" n="4">Dixerat, mundus eum non cognovit, de antiquioribus illis temporibus loquens: descendit deinde ad tempus praedicationis, et ait: In propria venit, et sui eum non receperunt. Suos hic Judaeos vocat, ut populum peculiarem, vel etiam omnes homines tamquam ab ipso creatos. </div>
            <div type="sub" n="5">Ac quemadmodum supra de multorum amentia stupens, et de communi natura erubescens dicebat, mundum ab illo conditum, creatorem suum non cognovisse; sic et hoc loco Judaeorum aliorumque multorum ingratum animum aegre ferens, in graviorem prorumpit accusationem, dicens: sui eum non receperunt, etsi ipse ad illos venerit. </div>
            <div type="sub" n="6">Neque ipse solum, sed etiam prophetae idipsum mirabundi dixerunt: necnon Paulus his de rebus obstupescens. </div>
            <div type="sub" n="7">Et prophetae quidem ex persona Christi clamantes dixerunt: Populus, quem non cognovi, servivit mihi, in auditu auris obedivit mihi. Filii alieni mentiti sunt mihi; filii alieni inveterati sunt, et claudicaverunt a semitis suis. </div>
            <div type="sub" n="8">Et rursum: Quibus non est narratum de eo, videbunt: et qui non audierunt, intelligent; et, inventus sum a non quaerentibus me: palam apparui iis qui me non interrogabant. </div>
            <div type="sub" n="9">Paulus autem ad Romanos scribens dicebat: Quid ergo? quod quaerebat Israel, hoc non est consequutus: electio autem consequuta est. </div>
            <div type="sub" n="10">Et iterum: Quid ergo dicemus? quod gentes, quae non sectabantur justitiam, apprehenderunt justitiam; Israel vero sectando legem justitiae, in legem justitiae non pervenit. </div>
            <div type="sub" n="11">Res est enim admiratione digna, quomodo ii qui in propheticis libris educati sunt, quique quotidie audiunt Moysen innumera de Christi adventu loquentem, necnon sequentium temporum prophetas, atque ipsum Christum quotidie miracula patrantem, cumque ipsis solis versantem, necdum permittentem discipulis ut in viam gentium abirent, </div>
            <div type="sub" n="12">aut in civitatem Samaritanorum ingrederentur, quod neque ipse faciebat, sed frequenter dicebat se missum esse ad oves quae perierant domus Israel; attamen illi post tot signa in gratiam sui edita, cum prophetas quotidie audirent, ipsumque Christum assidue monentem, usque adeo caecos atque surdos se praestiterint, ut nullo eorum ad fidem in Christum induci potuerint. </div>
            <div type="sub" n="13">Gentiles autem nihil horum consequuti, divina oracula ne in somnis quidem audierant: sed in fabulis insanientium versati; sic enim voco externam illam philosophiam; et poetarum deliramenta tractantes, lignis et lapidibus addicti erant, nec vel in doctrina vel in morum disciplina quidpiam sanum vel utile noverant; vita quippe illorum impurior quam doctrina scelestiorque erat. </div>
            <div type="sub" n="14">Quid autem aliud sperandum erat, cum deos suos viderent nullis non flagitiis gaudentes, atque obscoenis verbis, obscoenioribusque rebus cultos: haec pro festis diebus et pro honore habentes: ad haec etiam nefandis caedibus, puerorumque mactationibus honoratos, qua in re deos ipsi suos imitabantur. </div>
            <div type="sub" n="15">Attamen in ipsum nequitiae profundum lapsi, repente quasi per quamdam machinam sublimes acti, ex ipso caelorum vertice sublimes nobis apparuerunt. Id vero quomodo et unde evenit? </div>
            <div type="sub" n="16">Audi Paulum narrantem. Beatus quippe ille, dum haec diligenter inquireret, non cessavit donec causam invenisset, ut omnibus aperiret. Quaenam illa est, et unde tanta caecitas ipsis obvenerat? </div>
            <div type="sub" n="17">Audi illum cui hoc ministerium creditum fuerat. Quid ergo dicit, ut dubitationem multorum solvat? Ignorantes justitiam Dei, et quaerentes propriam justitiam statuere, justitiae Dei non sunt subjecti. </div>
            <div type="sub" n="18">Propterea ergo id passi sunt. Ac rursus idipsum aliter explicans dicit: Quid ergo dicemus? Quod gentes quae non sectabantur justitiam, apprehenderunt justitiam: justitiam autem quae ex fide est. Israel vero sectando legem justitiae, in legem justitiae non pervenit. Dic qua de causa? Quia non ex fide: impegerunt enim in lapidem offensionis; </div>
            <div type="sub" n="19">hoc est, incredulitas illis causa malorum fuit: hanc vero peperit arrogantia. Quia enim antea plus quam gentiles habentes, quod nempe legem accepissent, Deum nossent, et alia quae Paulus memorat; </div>
            <div type="sub" n="20">post Christi adventum gentiles viderunt per fidem cum pari secum honore vocatos, ac post fidem nihil plus habere eum qui ex circumcisione esset, quam eum qui ex gentibus accessisset; ex superbia in invidiam delapsi sunt, atque ineffabilem illam immensamque Domini benignitatem non tulerunt: quod non aliunde processit, quam ex arrogantia, nequitia et odio. </div>
         </div>
         <div type="sec" n="2">
            <div type="sub" n="1">Quid enim, omnium stultissimi, illa in alios effusa providentia vobis damni affert? Num bona vestra ex aliorum consortio minuebantur? </div>
            <div type="sub" n="2">Verum caeca profecto malitia est, quae quid deceat percipere nequit. Exulcerati ergo quod in eadem libertate consortes haberent, in se gladium impulerunt, seque a divina benignitate ejecerunt; et jure quidem. </div>
            <div type="sub" n="3">Nam ait: Amice, non facio tibi injuriam: volo autem et his dare sicut et tibi. Imo ne quidem hac responsione digni sunt. Ille namque etsi aegre ferebat, poterat tamen diei totius labores, aerumnas, aestum et sudorem proferre. </div>
            <div type="sub" n="4">Hi vero quid dicere possint? Nihil quidem tale; sed desidiam, intemperantiam et mille vitia, quae prophetae omnes incusantes illis perpetuo objiciebant: per quae vitia illi perinde atque gentiles Deum offenderent. </div>
            <div type="sub" n="5">Id quod declarans Paulus dicebat: Non enim est distinctio Judaei atque Graeci: omnes enim peccaverunt, et egent gloria Dei, justificati gratis per gratiam ipsius. </div>
            <div type="sub" n="6">Hoc vero caput totum utiliter et admodum prudenter in epistola illa pertractat. Superius autem illos majori supplicio dignos ostendit: Quicumque enim in lege peccaverunt, per legem judicabuntur; id est, gravius; quia praeter naturam legem quoque accusantem habebunt. </div>
            <div type="sub" n="7">Neque hinc tantum, sed et quod in causa fuerint cur gentes Deum blasphemarent: Nomen enim meum, inquit, per vos blasphematur in gentibus. </div>
            <div type="sub" n="8">Cum igitur hoc maxime morderet illos; etenim credentibus quoque ex circumcisione res stupenda videbatur esse; quamobrem Petrum incusabant Caesarea ad se redeuntem, quod ad viros praeputium habentes ingressus esset, et cum illis comedisset. </div>
            <div type="sub" n="9">Et postquam Dei oeconomiam intellexerant, adhuc mirabantur quo pacto donum sancti Spiritus in gentes effusum esset; ex stupore significantes se nunquam rem tam inopinatam exspectavisse. </div>
            <div type="sub" n="10">Quia ergo sciebat illos hoc potissimum aegre ferre, nihil non agit ut eorum tumorem deprimat, et arrogantia inflatos dejiciat. </div>
            <div type="sub" n="11">Et vide quomodo id agat: postquam de Gentilibus disputaverat; ostenderatque illos nullam prorsus defensionem habere, nullamque spem salutis, acriterque illos incusaverat de perversitate doctrinae deque vitae impuritate; </div>
            <div type="sub" n="12">ad Judaeos sermonem transfert: ac recensitis iis omnibus quae propheta de illis dixerat, quod scelesti essent, dolosi, callidi, quod omnes inutiles facti, ac nullus in iis esset qui Deum requireret, sed omnes declinassent, </div>
            <div type="sub" n="13">et similia, subdidit: Scimus autem quoniam quaecumque lex loquitur, iis qui in lege sunt loquitur, ut omne os obstruatur, et subditus fiat omnis mundus Deo. Omnes enim peccaverunt, et egent gloria Dei. </div>
            <div type="sub" n="14">Quid ergo te effers, Judaee? cur altum sapis? Nam os quoque tuum obstructum est, et confidentia tua sublata, ac cum universo mundo tu factus es subditus, et perinde atque alii opus habes ut gratis justificeris. </div>
            <div type="sub" n="15">Oportebat certe etiamsi probe vixisses, et fiduciam multam apud Deum habuisses, illis non invidere, qui per benignitatem Dei misericordiam et salutem consequuturi erant. </div>
            <div type="sub" n="16">Nam extremae nequitiae est, aliorum bona inique ferre, cum maxime sine ullo tuo detrimento id futurum est. Si enim aliorum salus bona tua pessumdaret, jure doluisses; etiamsi id non accedat iis qui philosophari didicerunt. </div>
            <div type="sub" n="17">Si autem alterius supplicium mercedem tuam non auget, neque illius felicitas ipsam minuit, cur tu doles quod alius gratis salute donetur? </div>
            <div type="sub" n="18">Oportebat igitur, ut dixi, etiamsi te probe gessisses, non morderi de salute in gentes effusa: </div>
            <div type="sub" n="19">cum autem iisdem obnoxius peccatis sis, Dominumque offenderis, aliorum bona aegre fers, et altum sapis, quasi solus debeas gratiae consors esse, non invidiae solum et arrogantiae, sed etiam tantae dementiae causa omnium gravissimis dignus fueris suppliciis: omnium quippe malorum radicem superbiam in te inseruisti. </div>
            <div type="sub" n="20">Ideo sapiens quispiam dicebat: Principium peccati superbia; hoc est, radix, fons, mater. Sic per eam primus homo a beato illo statu dejectus est; sic diabolus qui illum decepit, ab illa dignitatis sublimitate excidit. </div>
            <div type="sub" n="21">Quare cum nosset scelestus ille hujus peccati naturam posse ex ipsis caelis dejicere, hanc ingressus viam est, cum Adamum ex tanto honore deturbare curavit. Cum enim illum spe aequalitatis cum Deo adipiscendae inflatum reddidisset, sic illum dejecit, et in profundum inferni praecipitavit. </div>
            <div type="sub" n="22">Nihil enim ita a Dei benignitate avertit, et gehennae ignis supplicio tradit, ut superbiae tyrannis. Hac nos occupante, tota vita nostra impura efficitur, etiamsi castitatem, virginitatem, jejunium, precationem, eleemosynam, caeterasque virtutes exerceamus. </div>
            <div type="sub" n="23">Immundus, inquit, apud Dominum omnis superbus. Hunc ergo animi tumorem comprimamus; hunc fastum de medio tollamus, si mundi velimus esse, et ab eo, quod diabolo paratum est, supplicio liberari. </div>
            <div type="sub" n="24">Nam quod arrogans eodem quo diabolus sit supplicio puniendus, audi Paulum dicentem: Non neophytum; ne in superbiam elatus, in judicium incidat et in laqueum diaboli. Quid est judicium? In eamdem, inquit, damnationem, in idem supplicium. </div>
            <div type="sub" n="25">Quomodo igitur hoc malum effugeris? Si tecum reputes naturam tuam, si peccatorum multitudinem, si magnitudinem cruciatuum: si cogitaveris quam fluxa sint ea quae in hoc mundo splendida videntur esse, quaeque facilius marcescunt, quam verni flores. </div>
            <div type="sub" n="26">Si has frequenter cogitationes animo versemus, si memoria repetamus eos qui in virtute maxime floruerunt, non facile diabolus nos efferre poterit, quantumvis contendat, neque inire viam qua nos supplantet. </div>
            <div type="sub" n="27">Deus autem humilium, benignus ille et mansuetus, et vobis et nobis cor contritum et humiliatum tribuat. Sic enim poterimus caetera quoque facile praestare, ad gloriam Domini nostri Jesu Christi; per quem et cum quo Patri unaque Spiritui sancto gloria, in saecula saeculorum, amen. </div>
         </div>
      </div>
      <div type="hom" n="10">
         <div type="title" n="title">Commentarius </div>
         <div type="title" n="title_2">[Homilia X] </div>
         <div type="sec" n="1">
            <div type="sub" n="1">In propria venit, et sui eum non receperunt. Deus, utpote clemens et beneficus, dilecte, nihil non agit et operatur, ut nos virtute splendidi simus; quod nos velit acceptos probatosque esse; idque, non vi aut necessitate, sed suasione et beneficiis suis volentes omnes allicit et ad se trahit. </div>
            <div type="sub" n="2">Quamobrem venientem illum alii receperunt, alii secus. Nullum enim vult invitum vel necessitate coactum servum habere; sed omnes libenter et ex voluntatis proposito venire, ac de tali servitute gratiam ipsi habere. </div>
            <div type="sub" n="3">Homines enim servorum ministerio opus habentes, ipsos vel invitos servitutis legi subjiciunt. </div>
            <div type="sub" n="4">Deus autem cum nullo indigeat, nullique necessitati, qua homines premuntur, sit subjectus, nostrae salutis causa tantum omnia facit, hocque nostro arbitrio et voluntati permittit: ideoque nolentibus nullam vim aut necessitatem infert: ad nostram enim solum spectat utilitatem. </div>
            <div type="sub" n="5">Nam invitos ad hanc trahi necessitatem, idem esset ac nullo modo servire. Cur ergo, inquies, punit eos qui nolunt ipsi obsequi? et cur gehennam comminatus est iis, qui ejus praecepta non audiunt? </div>
            <div type="sub" n="6">Quia etiam nobis non obtemperantibus, magnam nostri curam gerit, utpote bonus; imo nobis resilientibus et fugientibus, non abscedit. </div>
            <div type="sub" n="7">Quia igitur priorem illam beneficii viam adire noluimus, nec suasioni beneficiisque cessimus: alteram induxit per supplicia et cruciatus; quae acerbissima quidem est, sed tamen necessaria. Priore namque contemta, secunda necessario inducitur. </div>
            <div type="sub" n="8">Nam et legum latores magnas gravesque contra peccantes constituunt poenas: neque tamen ideo illos aversamur, imo magis honoramus constituti supplicii causa, et quod nulla nostra re indigentes; </div>
            <div type="sub" n="9">imo saepe nescii quinam legum suarum ope juvandi sint, attamen bono vitae nostrae et reipublicae ordini advigilarunt; virtute praeditos honore afficientes, improbos autem et protervos, qui reliquorum quietem turbant, per supplicia coercentes. </div>
            <div type="sub" n="10">Quod si hos admiramur et diligimus, nonne multo magis Deus ob tantam hominum curam et admirandus et amandus est? immensum quippe discrimen est inter illorum et Dei erga nos providentiam: ineffabiles profecto et supra mentem omnem sunt divitiae bonitatis illius. </div>
            <div type="sub" n="11">Hic animum adhibe: In propria venit, non necessitatis suae causa; Deus quippe, ut dixi, nullo indiget; sed ad beneficia suis praestanda. Sed neque sic illi qui sui erant, in propria pro ipsorum utilitate venientem, receperunt eum; imo repulerunt: neque hoc satis ipsis fuit; sed extra vineam ejectum occiderunt. </div>
            <div type="sub" n="12">Neque tamen sic ipsos a poenitentia exclusit; sed concessit illis ut, si post tantum facinus scelera sua abluere vellent per fidem in ipsum, iis qui nihil tale admisissent, imo amicissimis sibi pares forent. </div>
            <div type="sub" n="13">Quod autem non gratis vel animi causa id dicam; haec clara voce testificantur illa omnia quae beato Paulo contigerunt: qui postquam Christum post ejus mortem persequutus fuerat, ejusque martyrem Stephanum multorum manibus lapidaverat, </div>
            <div type="sub" n="14">quia poenitentiam egit, et errata priora damnavit, atque ad eum quem persequutus fuerat protinus accessit, statim inter amicos, et quidem primarios adlectus est a Christo, qui ipsum praeconem totiusque orbis doctorem constituit; qui prius blasphemus, persequutor et contumeliosus fuerat: ut et ipse de Dei benignitate exsultans, sine rubore testificatus est. </div>
            <div type="sub" n="15">Imo et ipse priora facinora sua in scriptis suis quasi in cippo exarata, omnibus declaravit: melius putans fore, si prior vita sua apud omnes traduceretur, ut divini doni magnitudo effulgeret, quam si ipse, ne errata sua omnibus declararet, ineffabilem Dei benignitatem obtegeret. </div>
            <div type="sub" n="16">Propterea, persequutiones, insidias, bella contra Ecclesiam excitata saepe saepius commemorat, modo dicens: Non sum dignus vocari Apostolus, quia persequutus sum Ecclesiam Dei: modo autem, Venit Jesus peccatores salvos facere, quorum primus ego sum; </div>
            <div type="sub" n="17">ac rursum, Audistis conversationem meam aliquando in Judaismo, quoniam supra modum persequebar Ecclesiam Dei, et expugnabam illam. </div>
         </div>
         <div type="sec" n="2">
            <div type="sub" n="1">Velut enim quamdam vicem Christo reddens, ob patientiam quam secum exhibuerat, ut ostenderet qualem, et quomodo hostem et inimicum salute donasset; sic libere bellum illud praedicat, quo Christum in principio ardenter impugnabat: hinc autem desperantibus spem bonam indit. </div>
            <div type="sub" n="2">Nam ait ideo Christum se resipiscentem admisisse, ut in se primo ostenderet omnem patientiam, et immensas bonitatis suae divitias, in exemplum eorum qui postea in ipsum credituri erant in vitam aeternam. </div>
            <div type="sub" n="3">Graviora quippe ab ipsis admissa fuerant, quam quae veniam mererentur; quae declarans Evangelista dicebat: In propria venit, et sui eum non receperunt. Unde venit is qui omnia implet, qui ubique praesens est? </div>
            <div type="sub" n="4">Quem locum reliquit, qui omnia manu tenet et continet? Locum quidem nullum reliquit: quomodo posset enim? Suo autem ad nos descensu id fecit. </div>
            <div type="sub" n="5">Quia enim in mundo cum esset, non videbatur adesse, quod nondum cognosceretur; postea vero seipsum ostendit, cum nostram induere carnem dignatus est: hanc manifestationem et descensum, adventum appellat. </div>
            <div type="sub" n="6">Mirum est discipulum non erubescere de magistri contumelia; sed eam ipsam contumeliam fidenter literis mandare. Id vero non parum demonstrat quam amans veritatis esset. </div>
            <div type="sub" n="7">Alioquin autem is quem pudet convitiantium, non pudet ejus qui convitiis oneratus est. Hic quippe hac ratione clarior fuit, qui post contumeliam, contumeliosorum providentiam gessit. </div>
            <div type="sub" n="8">Illi vero ingrati et scelesti apud omnes visi sunt, qui eum, qui tot bona allaturus venerat, quasi inimicum et hostem expulerunt. Neque illud nocumenti tantum acceperunt, sed etiam quod ea non obtinuerint, quae consequuti sunt ii qui ipsum acceperunt. Quaenam hi consequuti sunt? </div>
            <div type="sub" n="9">Quotquot autem receperunt eum, dedit eis potestatem filios Dei fieri, inquit. Cur non narras nobis, o beate, eorum supplicium, qui non receperunt illum; sed eos dicis suos fuisse, et in propria venientem non recepisse; et quid hac de causa passuri, quodque supplicium subituri sint non adjecisti? </div>
            <div type="sub" n="10">Atqui magis illos ita terruisses, et per comminationem illam, arrogantiae duritiem emollivisses. Cur ergo id tacuisti? Ecquod, inquiet, majus hoc supplicio fuerit, quando potestate ipsis data ut filii Dei fierent, ipsi fieri noluere, sed tanta se nobilitate, tanto se honore sua sponte privarunt? </div>
            <div type="sub" n="11">Verum non hoc tantum supplicio afficientur, quod hoc bonum non acceperint; sed eos etiam inexstinguibilis ignis excipiet, id quod postea clarius aperuit. Interim vero ineffabilia bona enarrat, queis donandi sunt illi qui eum receperunt; idque brevi profert his ipsis verbis: Quotquot autem receperunt eum, dedit eis potestatem filios Dei fieri. </div>
            <div type="sub" n="12">Sive servi sive liberi, sive Graeci sive Barbari, vel Scythae; sive insipientes sive sapientes, sive viri sive mulieres, sive pueri sive seniores, sive nobiles sive ignobiles, sive divites sive pauperes, sive principes sive privati, inquit, eodem omnes dignantur honore. </div>
            <div type="sub" n="13">Fides enim et Spiritus gratia, conditionum humanarum inaequalitatem tollens, in unam omnes redigit formam, et uno regio charactere notat. Quid huic benignitati par fuerit? </div>
            <div type="sub" n="14">Rex quidem ex eodem quo nos luto formatus, conservos suos qui eamdem naturam participant, ac saepe melioribus praeditos moribus non dignatur in exercitum regium adscribere, si servi quidem illi fuerint. </div>
            <div type="sub" n="15">Unigenitus autem Dei filius publicanos non dedignatur, magos, servos, omniumque ignobilissimos, multos etiam corpore mutilos, vel magna affectos labe, in filiorum numerum adscribere. Tanta est fidei in Christum virtus; tanta gratiae magnitudo. </div>
            <div type="sub" n="16">Ac quemadmodum ignis natura, si metallorum terram attigerit, illam cito aurum reddit; sic, imo longe magis, baptisma, quos abluit, aureos ex luteis reddit, Spiritu ignis instar illo tempore in animas nostras incidente, et lutea absumta imagine, caelestem novam et splendidam imaginem, quasi ex conflatura splendentem referente. </div>
            <div type="sub" n="17">Et cur non dixit, Fecit illos filios Dei; sed, Dedit illis filios Dei fieri? Ut ostenderet multa nobis opus esse diligentia, ut adoptionis imaginem in baptismate nobis impressam, immaculatam semper et intactam servemus; simulque declararet, hanc potestatem a nemine nobis auferri posse; nisi prius ipsi illam nobis abstulerimus. </div>
            <div type="sub" n="18">Si enim ii qui ab hominibus auctoritatem quamdam acceperunt, tantum illam fere servant, quantum qui dederunt; multo magis nos qui a Deo hunc consequuti sumus honorem, si nihil hac indignum potestate fecerimus, omnium potentissimi erimus; eo quod omnium maximus optimusque sit is, qui nos hoc honore dignatus est. </div>
            <div type="sub" n="19">Simul autem vult declarare, gratiam non in quemlibet temere infundi, sed in eos qui voluntatis propositum et diligentiam adhibent: in horum enim potestate situm est ut filii Dei fiant. Nisi enim voluerint, donum non advenit, nec operatur quidpiam. </div>
         </div>
         <div type="sec" n="3">
            <div type="sub" n="1">Ubique igitur necessitatem tollit, et voluntatis arbitrium effert; id quod nunc dixit. In his enim arcanis, aliud Dei est, nempe dare gratiam; aliud hominis, scilicet fidem exhibere. </div>
            <div type="sub" n="2">In subsequenti vero tempore multa opus est diligentia. Non enim sufficit ad puritatis custodiam baptizari solum et credere: sed si velimus semper laeto munere frui, illo dignam oportet exhibere vitam. Hoc autem voluit Deus in nostra situm esse potestate. </div>
            <div type="sub" n="3">Ut mystica enim generatione nascamur, et peccata ante admissa abluamus, id per baptismum efficitur; ut vero deinceps puri maneamus, et nullam ultra admittamus maculam, id in nostra situm est potestate ac diligentia. </div>
            <div type="sub" n="4">Idcirco et generationis modum memorat, et facta cum carnali partu comparatione, ejus excellentiam demonstrat his verbis: Qui non ex sanguinibus, neque ex voluntate carnis, neque ex voluntate viri, sed ex Deo nati sunt. </div>
            <div type="sub" n="5">Hoc autem fecit, ut prioris partus ex sanguinibus et ex voluntate carnis vilitatem edocti, ac secundi qui per gratiam fit sublimitate nobilitateque percepta, hinc magnam hujus, et generantis dono dignam opinionem concipiamus, multamque postea diligentiam exhibeamus. </div>
            <div type="sub" n="6">Magnopere enim timendum est, ne hac pulcra foedata stola, ob ignaviam et scelera nostra, ex thalamo ejiciamur: perinde atque quinque illae virgines fatuae; ut etiam ille non habens vestem nuptialem. </div>
            <div type="sub" n="7">Nam et ille ex convivis erat, invitatusque fuerat: quia vero post vocationem et tantum honorem, se invitantem contumelia affecit, audi quas poenas dederit, quam luctuosas et lacrymis dignas. </div>
            <div type="sub" n="8">Ad tam splendidam enim et tam lautam mensam admissus, non solum convivio excluditur, sed et ligatis manibus et pedibus in tenebras exteriores mittitur, ubi perpetuus est fletus et stridor dentium. </div>
            <div type="sub" n="9">Ne itaque, dilecti, fidem ad salutem nobis satis esse existimemus. Nisi enim vitam puram exhibuerimus, sed vestibus hac beata indignis vocatione induti accesserimus, nihil impediet quominus eadem ipsa patiamur, quae miser ille passus est. </div>
            <div type="sub" n="10">Absurdam enim est, dum ille, qui Deus et rex est, homines viles et nullius precii vocare non erubescit, sed e trivio illos ad mensam suam invitat, nos tantam ignaviam exhibere, ut ne quidem post tantum honorem meliores evadamus; sed et post vocationem in eadem nequitia perseveremus, ineffabilemque vocantis benignitatem pessumdemus. </div>
            <div type="sub" n="11">Non enim nos ad spiritualem hanc et horrendam mysteriorum participationem vocavit, ut cum priore nequitia ingrediamur, sed ut abjecta illa turpitudine, iis vestibus induamur, quae ad regium vocatos convivium deceant. </div>
            <div type="sub" n="12">Sin nolimus digna tali vocatione praestare, id non ei qui nos sic honoravit, sed nobis imputandum: non enim ille nos ex admirando illo convivarum choro ejicit; sed nos ipsos ejicimus. </div>
            <div type="sub" n="13">Ille quod suum erat praestitit, nuptias fecit, mensam paravit, qui vocarent misit, venientes excepit, et nullo non honore affecit: nos autem ipsum, convivas, nuptias, sordidarum vestium, hoc est pravorum operum, contumelia afficientes, jure demum ejicimur. </div>
            <div type="sub" n="14">Hoc enim pacto, et nuptias et invitatos honorans, petulantes et impudentes illos ejicit. Nam si hujusmodi veste indutos relinqueret, alios videretur, contumelia afficere. Verum faxit Deus, ut nemo vel nostrum vel aliorum talem experiatur vocationem. </div>
            <div type="sub" n="15">Ideo haec antequam fierent literis mandata sunt, ut Scripturae minis ad bonam frugem reducti, nunquam in tantam ignominiam, in tantumque supplicium indicamus; </div>
            <div type="sub" n="16">sed verbo tantum tenus haec experiamur, ac splendida singuli veste induti, ad locum, quo vocati sumus, proficiscamur, quo nos omnes frui contingat gratia et benignitate Domini nostri Jesu Christi, per quem et cum quo Patri simul et Spiritui sancto gloria, honor, imperium nunc et semper et in saecula saeculorum, amen. </div>
         </div>
      </div>
      <div type="hom" n="11">
         <div type="title" n="title">Commentarius </div>
         <div type="title" n="title_2">[Homilia XI] </div>
         <div type="sec" n="1">
            <div type="sub" n="1">Et Verbum caro factum est, et habitavit in nobis. Unam a vobis gratiam petam, antequam ad verba veniam Evangelica; sed rogo ne postulatum negetis. </div>
            <div type="sub" n="2">Neque enim grave quidpiam vel onerosum requiro, neque accipienti mihi solum utile erit, sed et praebentibus vobis; imo forte vobis longe utilius. </div>
            <div type="sub" n="3">Quid igitur a vobis postulo? ut una sabbatorum, vel in ipso sabbato, illam Evangeliorum partem quae vobis in concione legenda est prae manibus singuli accipientes, domi sedentes frequenter legatis, ac dicta saepe exploretis et examinetis: ac quid clarum, quid obscurum sit annotetis, quid in verbis pugnare videatur, licet non pugnet. </div>
            <div type="sub" n="4">Sicque omnibus frequenter expensis, ad concionem accedatis. Neque enim modicum ex tali studio et nobis et vobis lucrum accedet. Nobis enim non multo opus erit labore ad vim sententiarum vobis explanandam, mente jam vobis ad dictorum notitiam assueta. </div>
            <div type="sub" n="5">Vos autem acutiores et perspicaciores hoc modo efficiemini, non modo ut audiatis et discatis, sed etiam ut caeteros doceatis. Siquidem illo quo nunc agitis modo, multi praesentium verba Scripturae simul et explicationes nostras ediscere coacti, ne quidem si annum integrum his insumamus, magnum quidpiam lucri referent. </div>
            <div type="sub" n="6">Quomodo possent enim, cum obiter tantum et brevi tempore dictis attendant? Quod si qui negotia praetendant et sollicitudines, si multam in publicis privatisque rebus operam; primo quidem non levis culpa haec est, sese tanta negotiorum turba obruere, et saecularibus rebus ita semper affigi, ut ne minimum quidem studii impendatur iis quae maxime necessaria sunt. </div>
            <div type="sub" n="7">Deinde quod haec sint obtentus et simulationes, arguunt colloquia cum amicis, theatrorum frequentationes, consessus ad equorum certantium spectacula, in quibus saepe dies integros consumunt, neque tamen in his negotiorum moles unquam obtenditur. </div>
            <div type="sub" n="8">In vilibus igitur hujusmodi rebus nullam obtenditis occupationem: si autem divinis rebus sit incumbendum; haec adeo vobis superflua et nullius precii videntur esse, ut ne minimum quidem studium in his adhibendum esse ducatis. </div>
            <div type="sub" n="9">An merentur qui sic affecti sunt vel respirare, vel hunc solem aspicere? Est et alia tam ignavis hominibus ineptissima excusatio, librorum scilicet inopia. Ac divitibus quidem ridiculum esset ea de re verba facere. </div>
            <div type="sub" n="10">Verum quia multos pauperes hac frequenter excusatione uti puto, hoc ab illis placide sciscitari velim. Annon singuli artis suae, quam exercent, instrumenta sana et integra habeant, etsi extrema inopia premantur? </div>
            <div type="sub" n="11">Quomodo ergo non absurdum fuerit, illic paupertatem non obtendere, ac nihil non agere ad omnes removendos obices; ubi autem tanta decerpenda est utilitas, occupationes et inopiam deflere? </div>
            <div type="sub" n="12">Caeterum si qui ita pauperes essent, possent ex assidua hic fieri solita lectione, nihil ex iis quae divinae Scripturae continent ignorare.Quod si id impossibile vobis videatur esse, non immerito videtur, multi enim non magnam lectioni attentionem adhibent; sed lectione perfunctorie audita, statim domum se recipiunt. </div>
            <div type="sub" n="13">Quod si qui manserint, ii non meliore sunt conditione, quam qui recesserunt, corpore solum praesentes. Sed ne amplius querimoniis vos taedio afficiamus, neve in reprehensionibus totum tempus teramus, Evangelii verba aggrediamur: tempus enim est ut rem propositam attingamus. </div>
            <div type="sub" n="14">Sed animum adhibete, ne quid vos dictorum effugiat. Et Verbum caro factum est, et habitavit in nobis. Postquam dixerat illos qui eum receperunt, ex Deo natos et Dei filios esse, ineffabilis hujus honoris causam affert, hanc nempe, quod Verbum caro factum sit, et Dominus servi formam acceperit. </div>
            <div type="sub" n="15">Filius enim hominis effectus est, cum verus Dei Filius esset, ut homines Dei filios efficeret. Sublime namque cum humili versans, nihil in gloria sua laeditur, illud vero ex multa erigit humilitate: quod et in Christo factum est. </div>
            <div type="sub" n="16">Naturam quippe suam tali descensu non minuit; nosque qui in ignominia et in tenebris semper versabamur, ad gloriam erexit ineffabilem. Sic et rex cum pauperem et mendicum alloquitur cum studio et benevolentia, nihil turpe facit, illum vero apud omnes illustrem ac splendidum reddit. </div>
            <div type="sub" n="17">Quod si in illa adventitia prorsus hominum dignitate, honoratiorem cum viliori consuetudo nihil laedit; multo minus immortalem ac beatam illam substantiam, quae nihil adventitium habet, nihil quod modo adsit, modo absit, sed omnia bona immota et ad finem usque manentia. </div>
            <div type="sub" n="18">Itaque cum audieris, Verbum caro factum est, ne turberis, ne concidas. Neque enim substantia decidit in carnem: impium enim esset id vel cogitare; sed manens quod erat, sic formam servi accepit. </div>
         </div>
         <div type="sec" n="2">
            <div type="sub" n="1">Cur autem illo verbo, factum est, usus est? Ut haereticorum ora obstrueret. </div>
            <div type="sub" n="2">Quia enim sunt qui dicant, ea quae incarnationem spectarent, phantasiam et figmentum esse, ut eorum blasphemiam de medio tollere praeverteret, illud verbum, factum est, posuit: non ut mutationem substantiae, absit; sed ut verae carnis assumtionem declararet. </div>
            <div type="sub" n="3">Quemadmodum enim cum dicit: Christus nos liberavit de maledicto legis, factus pro nobis maledictum; non significat substantiam suam a gloria abscedentem, in maledictum versam esse: illud enim ne daemones quidem, neque vel stultissimi et amentes cogitaverint; tantam nempe sapit illud cum impietate conjunctam stultitiam. </div>
            <div type="sub" n="4">Non igitur hoc dicit; sed ipsum accepto illo, quod contra nos erat, maledicto, non sinere nos amplius maledictos esse. Sic et hoc loco dicit ipsum carnem factum esse; non mutata in carnem substantia, sed post acceptam carnem illa intacta manente. </div>
            <div type="sub" n="5">Quod si dixerint, Deum ut qui omnia possit, in carnem decidere potuisse: Respondebimus illis, eum omnia posse donec manet Deus; sed si mutationem admiserit, imo mutationem in pejus, quomodo Deus fuerit? Nam mutari, longe est ab immortali illa natura. </div>
            <div type="sub" n="6">Quapropter propheta dicebat: Omnes sicut vestimentum veterascent, et sicut opertorium mutabis eos et mutabuntur. Tu autem idem ipse es, et anni tui non deficient. </div>
            <div type="sub" n="7">Haec quippe substantia omni mutatione superior est. Neque aliud quidpiam illo melius est, ut proficiendo possit ad illud pervenire. Quid dico melius? Nihil ei par est, vel tantillum ad illum accedit. </div>
            <div type="sub" n="8">Sequitur ergo ipsum in pejus mutatum esse si mutatus sit. Hoc autem non potest Deus esse: sed blasphemia in caput eorum, qui haec proferunt, vertatur. </div>
            <div type="sub" n="9">Quod enim illud factum est, ideo dictum sit, ut ne phantasiam esse suspiceris, animadverte ex iis quae sequuntur, quomodo et dictum illud et pravam hanc suspicionem expurget. </div>
            <div type="sub" n="10">Subdit enim, et habitavit in nobis, ac si diceret: Nihil absurdum suspiceris ex hoc dicto, factum est. Non enim immutabilis naturae mutationem, sed habitationem dixi. </div>
            <div type="sub" n="11">Habitatio autem non idipsum est quod habitaculum; sed aliud. Aliud enim in alio habitat; alias enim non esset habitatio. Nihil enim in seipso habitat. Aliud vero dixi secundum substantiam. Nam unitate et conjunctione Deus Verbum et caro unum sunt: sine ulla confusione, vel substantiarum ablatione; sed per unionem ineffabilem inexplicabilemque. </div>
            <div type="sub" n="12">Quomodo autem id fiat ne quaeras; factum est enim ut ipse novit. Quodnam ergo fuit habitaculum, in quo habitavit? audi prophetam dicentem: Suscitabo tabernaculum David, quod cecidit. Vere namque cecidit, cecidit natura nostra casu incurabili; et potenti illa manu sola egebat. </div>
            <div type="sub" n="13">Neque enim poterat alio modo resurgere, nisi is qui in principio illam efformaverat, ipsi manum porrexisset, et superne illam reformasset per aquae regenerationem et Spiritus. Et vide mihi horrendum et arcanum mysterium. </div>
            <div type="sub" n="14">Semper habitat in hoc tabernaculo: carnem quippe nostram induit, non ut postea relinqueret, sed illam semper secum habiturus. Nisi enim hoc esset, non illam regio solio dignatus esset, neque ipsam ferens adoraretur ab omni caelesti exercitu, ab Angelis, Archangelis, Thronis, Dominationibus, Principatibus, Potestatibus. </div>
            <div type="sub" n="15">Quis sermo, quae mens, tantum illum honorem generi nostro collatum, supernaturalem illum et horrendum explicare poterit? Quis Angelus? quis Archangelus? Nullus usquam vel in caelo vel in terra. </div>
            <div type="sub" n="16">Talia quippe sunt Dei opera, tanta tamque supernaturalia ejus beneficia, ut non modo humanam linguam, sed et angelicam virtutem superet eorum accurata narratio. </div>
            <div type="sub" n="17">Quamobrem nos concionem hanc silentio claudemus, cum vos monuerimus, ut benefactori tanto vicem rependatis, cujus rei lucrum totum nobis postea rependetur. Vicem autem rependimus, si magnam animae nostrae curam habeamus. </div>
            <div type="sub" n="18">Nam et hoc benignitatis illius opus est, ut cum nullo nostrum egeat, sibi vicem rependi dicat, cum nos animam nostram non negligimus. </div>
            <div type="sub" n="19">Quamobrem extremae amentiae esset, et innumeris dignum suppliciis, tantum consequutos honorem, non ea quae penes nos sunt referre, cum maxime tota rei utilitas in nos redundet, et innumera nobis in hujus rei mercedem reposita bona sint. </div>
            <div type="sub" n="20">Pro his vero omnibus gloriam referamus benignissimo Deo, non verbis tantum, sed multo magis operibus, ut futura consequamur bona, quae utinam omnes adipiscamur, gratia et benignitate Domini nostri Jesu Christi: per quem et cum quo Patri gloria, simulque Spiritui sancto, in saecula saeculorum, amen. </div>
         </div>
      </div>
      <div type="hom" n="12">
         <div type="title" n="title">Commentarius </div>
         <div type="title" n="title_2">[Homilia XII] </div>
         <div type="sec" n="1">
            <div type="sub" n="1">Et vidimus gloriam ejus, gloriam quasi Unigeniti a Patre, plenum gratiae et veritatis. Forte plus quam par erat vobis nuper onerosi et molesti fuimus, acriori usi sermone, et longa contra multorum desidiam oratione habita. </div>
            <div type="sub" n="2">Verum si id mordendi solum causa fecissemus, jure nobis singuli succenserent; si vero utilitatem vestram spectantes, auditorum gratiam inire non curavimus; etiamsi illam profectus vestri curam, quam gessimus, acceptam habere nolitis, amori saltem nostro veniam concedatis oportet. </div>
            <div type="sub" n="3">Admodum enim timemus, ne nobis cum studio multo concionantibus, vobis autem dictis attendere negligentibus, graviores vobis rationes reddendae sint. Ideo cogor vos frequenter excitare et expergefacere, ne dictorum quidpiam inutiliter effluat. </div>
            <div type="sub" n="4">Hoc enim pacto licebit vobis fidenter et hic vivere, et in illo die ante tribunal Christi adstare. Quia igitur vos nuper satis perstrinximus; age hodie statim ipsa verba proponamus. Et vidimus, gloriam ejus, gloriam quasi Unigeniti a Patre. </div>
            <div type="sub" n="5">Postquam dixerat nos filios Dei effectos esse, et ostenderat non alio modo id evenisse, quam quod Verbum caro factum esset, aliud hinc emolumentum provenisse dicit. Quodnam illud est? Vidimus gloriam ejus, gloriam quasi Unigeniti a Patre. Non utique visuri, nisi per socium sibi corpus nobis apparuisset. </div>
            <div type="sub" n="6">Nam si Moysis naturae nostrae hominis, vultum ferre non poterant illius temporis homines, quod gloria illustraretur; sed velo opus habuit vir justus, quod gloriam illam ingentem obumbraret, ac mitem blandamque prophetae faciem ostenderet; quomodo nudam divinitatem, ipsis supernis virtutibus inaccessam, nos lutei et terreni ferre potuissemus? </div>
            <div type="sub" n="7">Ideo habitavit in nobis, ut ipsum adire, alloqui, cum ipso versari libere possemus. Quid autem sibi vult illud, Gloriam quasi Unigeniti a Patre? Quia multi prophetarum gloria clari fuerunt, ut ipse Moyses, Elias, Elisaeus; ille igneo curru vectus, hic receptus: et post illos Daniel et tres pueri, aliique plurimi, quotquot miracula patrarunt, gloria splendidi fuere. </div>
            <div type="sub" n="8">Angeli quoque, qui hominibus apparuerunt, et naturae suae fulgorem hominibus exhibuerunt. Neque Angeli solum, sed etiam Cherubini et Seraphini cum gloria magna prophetae apparuere. </div>
            <div type="sub" n="9">Ab hisce porro omnibus nos avertens Evangelista, atque a creaturarum conservorumque nostrorum splendore mentem abducens nostram, in ipso nos bonorum culmine constituit. </div>
            <div type="sub" n="10">Non enim Prophetae, non Angeli, non Archangeli, non supernarum virtutum, non alterius creatae naturae, si qua sit alia; sed ipsius Domini, ipsius Regis, ipsius vere unigeniti Filii, omnium nostrum Domini gloriam vidimus. </div>
            <div type="sub" n="11">Illud autem quasi, non similitudinis est, neque parabolae, sed confirmationis et definitionis nulli dubio obnoxiae; ac si diceret: Vidimus gloriam, qualem decebat habere unigenitum et germanum Filium Dei, universorum regis. </div>
            <div type="sub" n="12">Id in more est plurimis; neque enim recusabo a communi consuetudine id asserere. Etenim non ad verborum speciem, neque ad seriei ornatum loqui in proposito habemus, sed ad vestram solum utilitatem; quapropter nihil officit, quominus a communi consuetudine id confirmetur. </div>
            <div type="sub" n="13">Quaenam est illa multorum consuetudo? Quidam regem ornatissimum videntes, et preciosis undique fulgentem lapidibus, siquando illam pulcritudinem, illum ornatum, gloriam illam aliis enarrare velint, pro modo suo depingunt, purpurae florem, gemmarum magnitudinem, mularum alborem, jugum aurem, strati fulgorem; </div>
            <div type="sub" n="14">postea vero his aliisque multis recensitis, cum non possunt totum splendorem verbis repraesentare, continuo addunt: Quid multis opus est? uno verbo dicam, quasi rex: perque illud, quasi, non regi similem describere volunt, sed ipsum vere regem. </div>
            <div type="sub" n="15">Sic igitur Evangelista illud quasi posuit, ut incomparabilem illam et praecellentem gloriam exhiberet. Alii quippe omnes, Angeli, Archangeli, Prophetae, jussi omnia faciebant: ipse vero cum potestate quae regem et dominum deceret: id quod etiam turbae mirabantur, quod doceret tamquam potestatem habens. </div>
         </div>
         <div type="sec" n="2">
            <div type="sub" n="1">Apparuerunt itaque, ut dixi, Angeli in terra cum gloria multa, ut Danieli, Davidi, Moysi; sed ut servi et domino obsequentes omnia faciebant: ipse vero ut dominus et omnium imperator: etsi sub vili forma et habitu apparuerit. Attamen sic quoque creatura dominum suum agnovit. </div>
            <div type="sub" n="2">Quomodo? Stella de caelo Magos vocavit, ipsum adoraturos; Angelorum coetus magnus undique effusus domino suo ministrabant, ipsumque hymnis celebrabant; </div>
            <div type="sub" n="3">et alii repente precones insurgebant, omnesque simul sibi invicem occurrentes, arcanum hoc mysterium nunciabant, pastoribus Angeli, civibus pastores, Gabriel Mariae, et Elisabethae; iis qui in templo erant, Anna et Simeon. </div>
            <div type="sub" n="4">Nec viri mulieresque solum laetitia magna sunt affecti, sed etiam puerulus nondum ex vulva egressus, ille, inquam, deserti cultor, Evangelistae cognominis, exsultavit in utero matris: omnesque spe ad futurum partum inhiabant. </div>
            <div type="sub" n="5">Et haec quidem circa partus tempus; quando autem seipsum magis exhibuit, rursus alia miracula prioribus majora splenduerunt. </div>
            <div type="sub" n="6">Non ultra enim stella et caelum, non Angeli et Archangeli, non Gabriel et Michael; sed ipse Pater superne et ex caelo praedicabat illum, et cum Patre Paraclitus advolans ad illum cum voce, manensque supra ipsum. </div>
            <div type="sub" n="7">Vere propterea dixit: Vidimus gloriam ejus, gloriam quasi Unigeniti a Patre. Neque propter illa solum; sed propter ea etiam quae sequuta sunt. </div>
            <div type="sub" n="8">Non ultra enim pastores tantum, vel viduae, vel senes nobis illum annunciant; sed etiam ipsa rerum natura tuba clarius clamans, et tam alta voce, ut ejus sonus statim hucusque pervenerit. </div>
            <div type="sub" n="9">Pervenit enim, inquit, usque in Syriam fama ejus, quae ipsum omnibus revelavit: omnia undique clamabant, regem caelorum adventasse. </div>
            <div type="sub" n="10">Nam daemones undique fugiebant et resiliebant, diabolus obvolutus recedebat; ipsa mors repulsa interim, postea penitus abolita est: omne infirmitatis genus solutum est; monumenta mortuos emittebant, insanos daemonia relinquebant, morbi infirmos deserebant. Videreque erat res stupendas et mirabiles, quae jure prophetae desiderabant videre, et non viderunt. </div>
            <div type="sub" n="11">Videre erat formatos oculos, et illud tam optabile, cujus omnes spectatores esse cupiebant, quomodo Adamum de terra formasset Deus, id brevi et in praestantiore corporis parte ostendentem Christum; </div>
            <div type="sub" n="12">membra insuper paralysi soluta et dissoluta, jam restituta et caeteris copulata, manus emortuas motu gaudentes, pedes solutos repente exsilientes, aures obstructas jam apertas, et linguam magno sonitu loquentem, quae prius muta erat. </div>
            <div type="sub" n="13">Quemadmodum enim optimus architectus, domum vetustate labantem; sic ille humanam naturam restituit: partes fractas resarsit, disjunctas et dissolutas copulavit, penitus lapsas erexit. </div>
            <div type="sub" n="14">Quid dixerimus de animae reformatione, corporeis curationibus longe praestantiore? Magna res certe est corporis valetudo, sed multo major animae; tantoque major, quanto anima praestantior est corpore. </div>
            <div type="sub" n="15">Neque hac tantum ratione; sed quia corporum natura, quocumque illam velit Creator agere, sequitur, nec resistit; anima vero quae sui arbitrii est, et in actibus libertatem habet, non in omnibus obtemperat Deo, si quidem nolit: illam enim invitam non vult Deus per vim et necessitatem, pulcram et virtute praeditam reddere: quandoquidem illud virtus non esset. </div>
            <div type="sub" n="16">Sed illi volenti et lubenti suadendum, ut talis efficiatur: id quod longe difficilius est, quam illa alia curatio. Id tamen fecit ille, atque nequitiae genus omne depulsum est. </div>
            <div type="sub" n="17">Ac sicut corpora bene curata non ad valetudinem modo, sed ad supremum sanitatis statum reduxit; sic et animas, non modo ab extrema nequitia eripuit, sed ad ipsum virtutis culmen erexit. </div>
            <div type="sub" n="18">Publicanus factus est apostolus; persequutor, blasphemus et contumeliosus, orbis praedicator fuit: Magi, Judaeorum doctores; latro, paradisi civis; meretrix, fide magna refulsit; </div>
            <div type="sub" n="19">Chananaea et Samaritana mulieres, quarum postrema meretrix erat; ex his inquam mulieribus altera praedicationem apud contribules suos suscepit, totamque civitatem quasi sagena captam ad Christum adduxit; altera autem fide et assiduitate id effecit, ut daemon malignus ex filiae suae anima pelleretur. </div>
            <div type="sub" n="20">Alii quoque longe his pejores in discipulorum numerum statim admittebantur. Omnia simul transmutabantur, corporum aegritudines, morbi animarum, quae ad sanitatem perfectamque virtutem reducebantur. </div>
            <div type="sub" n="21">Nec duo tantum homines, aut tres, aut quinque, vel decem, vel viginti, vel centum solummodo; sed integrae civitates et gentes facillime transmutabantur. Quis vero praeceptorum sapientiam, caelestium legum virtutem, angelicae vitae ordinem digne descripserit? </div>
            <div type="sub" n="22">Tale quippe induxit vitae genus, tales nobis constituit leges, talem morum formam, ut qui iis utuntur, angeli statim efficiantur, et quantum homini licet Deo similes, etsi omnium hominum nequissimi fuerint. </div>
         </div>
         <div type="sec" n="3">
            <div type="sub" n="1">Haec itaque omnia miracula colligens Evangelista, quae in corporibus, quae in animis, quae in elementis; necnon praecepta, dona illa arcana ipsis caelis sublimiora, leges, vitae institutum, obsequentiam, futurorum promissiones, ejusque cruciatus, </div>
            <div type="sub" n="2">hanc mirabilem et sublimi doctrina plenam emisit vocem: Vidimus gloriam ejus, gloriam quasi Unigeniti a Patre, plenum gratiae et veritatis. </div>
            <div type="sub" n="3">Non enim propter miracula tantum ipsum miramur, sed etiam propter cruciatus; ut cum affixus fuit cruci, flagellatus, alapis caesus, consputus, et cum in maxillis plagas accepit ab iis quos beneficiis affecerat. </div>
            <div type="sub" n="4">At enim in his quoque quae ignominiosa videntur, idem ipsum dictum apposite proferatur; quandoquidem et ipse rem illam, gloriam appellavit: non enim providentiae tantum et caritatis illa erant, sed etiam immensae potestatis. </div>
            <div type="sub" n="5">Tunc enim et mors destruebatur, et maledictio solvebatur, daemones confundebantur, deque ipsis triumphabatur, et chirographum peccatorum cruci affigebatur. </div>
            <div type="sub" n="6">Deinde, quia haec miracula invisibiliter patrabantur, quaedam visibiliter peracta sunt, quae demonstrarent ipsum esse unigenitum Filium Dei, totiusque naturae dominum. </div>
            <div type="sub" n="7">Nam cum beatum corpus adhuc in cruce penderet, sol radios avertit, terra tremuit et tenebris oppleta est, sepulcra aperta, terrae solum concussum est, mortuorum innumera multitudo exsiliit, et in civitatem ingressa est. Ac dum monumenti ipsius lapides loculis aptati manerent, et signacula starent, surrexit mortuus ille qui cruci clavis affixus fuerat, </div>
            <div type="sub" n="8">ac virtute quadam magna repletos undecim discipulos, misit omnibus per orbem hominibus, communes naturae totius medicos futuros, qui vitam hominum emendarent, caelestiumque dogmatum notitiam ubique disseminarent, daemonum tyrannidem solverent, magnaque et arcana bona homines docerent: animae immortalitatem nobis praedicarent, corporisque vitam aeternam, praemia mentem exsuperantia et nunquam finem habitura. </div>
            <div type="sub" n="9">Haec secum reputans beatus ille, et alia plura, quae ipse quidem noverat, sed scribere noluit, quod ea mundus non caperet: nam omnia, inquit, si scribantur per singula, nec ipsum arbitror mundum capere eos, qui scribendi sunt libros. </div>
            <div type="sub" n="10">Haec, inquam, omnia cogitans exclamavit: Vidimus gloriam ejus, gloriam quasi Unigeniti a Patre, plenum gratiae et veritatis. </div>
            <div type="sub" n="11">Qui ergo tot spectaculis, hujusmodi doctrina, tanto munere dignati sunt, vitam dogmatibus dignam exhibeant oportet, ut illis fruantur bonis. Ideo namque advenit Dominus noster Jesus Christus, non solum ut hic ejus gloriam, sed etiam ut futuram videamus. </div>
            <div type="sub" n="12">Propterea dixit: Volo ut ubi sum ego, et ipsi sint, ut videant gloriam meam. Quod si haec gloria tam splendida, tam conspicua fuit, quid de illa dixerimus? </div>
            <div type="sub" n="13">Non enim in terra corruptioni obnoxia videbitur, non nobis in fluxo corpore manentibus; sed in immortali et perpetua creatura, et cum tanto splendore, ut nullo possit explicari sermone. </div>
            <div type="sub" n="14">O beati, ter beati, saepiusque beati, qui gloriae illius spectatores esse dignabuntur! De hac propheta dicit: Tollatur impius, ne videat gloriam Domini. Sed absit, ut aliquis nostrum tollatur, ne illam unquam videat. </div>
            <div type="sub" n="15">Nisi enim illam consequuturi essemus, opportune a nobis diceretur: Bonum erat nobis si nati non fuissemus. Nam cur vivimus, cur respiramus? Quid sumus, si illo privemur aspectu? si Dominum nostrum nemo concedat unquam videre? </div>
            <div type="sub" n="16">Nam si qui solarem lucem non vident, morte miseriorem vitam degunt; quid eos perpeti credas, qui tali luce privantur? Hic enim damnum in hoc uno constat; illic vero non item: quamvis si illud solum adesset mali, non par cruciatus esset, sed tanto gravior, quanto sol ille hoc nostro praestantior est. </div>
            <div type="sub" n="17">Verum aliud quoque supplicium exspectandum est. Nam is qui lucem illam non aspicit, non in tenebras abducendus tantum est, sed perpetuo comburendus, ita ut tabescat, dentibus strideat, innumerisque aliis tormentis excrucietur. </div>
            <div type="sub" n="18">Ne itaque salutem nostram ita contemnamus, ut per brevissimi temporis negligentiam atque desidiam, in aeternam conjiciamur supplicium; sed vigilemus, sobrii simus, nihil non agamus et operemur, ut illis fruamur bonis, ac procul simus ab illo fluvio igneo, qui cum multo fragore fluet ante tribunal horrendum. </div>
            <div type="sub" n="19">Qui semel illo inciderit, ibi perpetuo maneat oportet; nemo erit qui a supplicio eripiat, non pater, non mater, non frater. Hoc prophetae clamant; alius dicit: Frater non redimit, redimet homo? </div>
            <div type="sub" n="20">Ezechiel vero quidpiam amplius effert his verbis: Si steterit Noe et Job et Daniel, filios suos et filias non eripient. Unum enim ibi tantum juvat, nempe operum patrocinium, quo qui caruerit, alio modo servari non poterit. </div>
            <div type="sub" n="21">Haec itaque perpetuo versantes et nobiscum reputantes, vitam expurgemus, et conspicuam reddamus, ut cum fiducia videamus Dominum, et promissa consequamur bona, gratia et benignitate Domini nostri Jesu Christi, per quem et cum quo Patri gloria una cum sancto Spiritu, nunc et semper, et in saecula saeculorum, amen. </div>
         </div>
      </div>
      <div type="hom" n="13">
         <div type="title" n="title">Commentarius </div>
         <div type="title" n="title_2">[Homilia XIII] </div>
         <div type="sec" n="1">
            <div type="sub" n="1">Joannes testimonium perhibet de ipso, et clamat dicens: Hic erat quem dixi: Qui post me venturus est, ante me factus est, quia prior me erat. </div>
            <div type="sub" n="2">Numquid frustra currimus, et frustra laboramus? Num supra petras semen jacimus? Num secus viam vel inter spinas jacta semina latent? </div>
            <div type="sub" n="3">Anxius sum et timeo, ne inutilis nobis agricultura sit; etiamsi nullum in hujusce laboris mercede detrimentum passurus sim: non enim eadem conditione, qua agricolae, sunt verbi doctores. </div>
            <div type="sub" n="4">Agricola enim post annuos saepe labores, post tantam miseriam et sudores, si terra nihil laboribus illis dignum tulerit, a nemine alio poterit consolationem accipere; sed cum tristitia et pudore ab area domum revertetur ad uxorem et filios, atque a nemine diuturni laboris mercedem repetere poterit. </div>
            <div type="sub" n="5">Nobis autem nihil hujusmodi accidet; sed etiamsi culta terra nullum fructum tulerit, si laborem nos omnem exhibuerimus, ille et terrae et cultoris dominus non sinet nos cum vana spe recedere, sed mercedem tribuet. </div>
            <div type="sub" n="6">Unusquisque enim, inquit, propriam mercedem accipiet secundum proprium laborem, non secundum rei finem. Et quod ita res se habeat, audi: Et tu, inquit, fili hominis, testificare populo huic; si forte audiant, si forte intelligant. </div>
            <div type="sub" n="7">Et per Ezechielem id ediscere licet: Si speculator praedixerit, quid fugere, quid eligere oporteat, animam suam liberavit, quamvis nemo attendat. </div>
            <div type="sub" n="8">Attamen licet hanc firmam consolationem habeamus, licet de retributione fidamus, quando vos nihil opere proficere videmus, nihilo melius afficimur, quam agricolae, qui gemunt et lacrymantur, ac pudore ruboreque afficiuntur. </div>
            <div type="sub" n="9">Hoc doctoris misericordia, hoc patris cura est. Etenim Moyses cum ab ingrata Judaeorum gente liberari posset, splendidiusque ac multo majus in aliam gentem imperium obtinere: </div>
            <div type="sub" n="10">nam ait Deus, Dimitte me, et delebo eos: faciamque te in gentem hac majorem; quia sanctus erat et Dei servus, quia vere amicus et probus, hanc vocem ne auditu quidem tulit; sed perire maluit cum gente sibi semel credita, quam sine illa servari, et ad majorem dignitatem assumi. </div>
            <div type="sub" n="11">Talem oportet eum esse, cui animarum commissa cura est. Absurdum enim esset, dum pravorum filiorum pater non vult alios, quam ab se genitos, filios suos dici, commissos discipulos semper mutare, ac nunc hos, nunc alios, posteaque novos adscribere, atque erga nullos amicitia benevolentiaque affici. </div>
            <div type="sub" n="12">Verum absit ut talia de vobis unquam suspicemur. Confidimus enim vos magis abundare in fide in Dominum nostrum Jesum Christum, et in caritate mutua erga omnes. Haec vero dicimus ut studium vestrum augeamus, et vitae probitatem in dies accrescere curemus. </div>
            <div type="sub" n="13">Sic enim ad verborum horumce profundum mente pertingere poteritis, si nulla nequitiae lippitudo oculos mentis vestrae obscuret, ejusque perspicacitatem obturbet. Quid igitur nobis hodie proponitur? </div>
            <div type="sub" n="14">Joannes de illo testificatur, et clamat his verbis: Hic erat quem dixi: Qui post me venit, ante me factus est, quia prior me erat. Saepe hic Evangelista Joannem ultro citroque versat, ejusque testimonium circumfert. Id vero non sine causa, sed admodum prudenter praestat. </div>
            <div type="sub" n="15">Quia enim Judaei virum supra modum mirabantur; nam et Josephus ex ejus nece bellum ortum narrat, illiusque neci Metropoleos excidium adscribit, ac longo sermone laudes ejus prosequitur; ut Judaeos pudore suffundat, Prodromi testimonium illis frequenter commemorat. </div>
            <div type="sub" n="16">Et alii quidem Evangelistae; facta veterum prophetarum mentione, ad singula gesta eo remittunt auditorem: ac quando natus est dicunt: Hoc autem totum factum est, ut impleretur quod dictum est per Esaiam prophetam dicentem: Ecce Virgo in utero habebit, et pariet filium. </div>
            <div type="sub" n="17">Et cum insidiis appeteretur, et ita diligenter undique perquireretur, ut immatura etiam aetas ab Herode jugularetur, Jeremiam illum olim prophetam in medium adducunt dicentem: Vox in Rama audita est, lamentatio, ploratus et ululatus multus, Rachel plorans filios suos; </div>
            <div type="sub" n="18">et cum ex Aegypto rediret, Oseam proferunt sic loquentem, Ex Aegypto vocavi filium meum: et ubique ad hunc faciunt modum. </div>
            <div type="sub" n="19">Hic vero, utpote qui sublimius quam alii loquatur, clarius atque recentius proferens testimonium, non mortuos tantum, sed et viventem, qui eum et praesentem ostenderat et baptizaverat, in medium frequenter adducit; non quo Dominum servi testimonio fide dignum comprobaret, sed ut auditorum infirmitati se attemperaret. </div>
            <div type="sub" n="20">Sicut enim nisi formam servi accepisset, non acceptus admissusque fuisset; sic nisi servi voce conservorum aures assuefecisset, maxima pars Judaeorum, sermoni non obtemperasset. </div>
         </div>
         <div type="sec" n="2">
            <div type="sub" n="1">Ad haec aliud apparabatur magnum et mirabile. Quia enim, qui de seipso magnum quidpiam effert, suspectus est, et auditorum plurimos saepe offendit; ideo alius de illo testificaturus accedit. </div>
            <div type="sub" n="2">Alioquin autem, quia solet multitudo ad familiarem sibi et innatam vocem accurrere, utpote quam melius noverint: ideo vox de caelo semel aut bis audita est; vox vero Joannis frequentissime. </div>
            <div type="sub" n="3">Nam qui populi imbecillitatem superabant, et a sensilibus omnibus exempti erant, quique supernam vocem audire poterant, non admodum opus habebant humana; quippe qui huic omnino obtemperabant, et ab illa ducebantur. </div>
            <div type="sub" n="4">Qui vero adhuc circa infima versabantur, et multa terrenarum rerum caligine obtegebantur, hac humiliore egebant voce. Sic ergo Joannes, quia sensilibus se undique exuit, magistris hominibus opus non habuit, sed ex caelo eruditus est: </div>
            <div type="sub" n="5">nam ait, Qui misit me baptizare in aqua, ille mihi dixit: Super quem videris Spiritum Dei descendentem, hic est; Judaei vero adhuc infantes, qui ad altitudinem illam attingere nondum poterant, hominem habebant magistrum, non sua eis, sed caelestia annunciantem. </div>
            <div type="sub" n="6">Quid ergo hic loquitur? Ipse testimonium perhibet de eo, et clamat dicens. Quid sibi vult illud, clamat? Cum fiducia, cum libertate, omni abjecta formidine praedicat. Quid testatur et clamat? Hic erat, inquit, quem dixi, qui post me venit, ante me factus est, quia prior me erat. </div>
            <div type="sub" n="7">Obscurum est testimonium, et adhuc valde humile ac demissum. Non enim dixit, Hic est Filius Dei unigenitus: sed quid? Hic erat quem dixi: qui post venit, ante me factus est, quia prior me erat. </div>
            <div type="sub" n="8">Quemadmodum enim avicularum matres pullos suos non statim nec uno die volandi artem totam edocent: sed primo ex nido educunt tantum, deinde a volatu requiescere sinunt, post ad volatum exercent, dieque postera multo majus volandi exercitium addunt; </div>
            <div type="sub" n="9">sicque paulatim, ac sensim ad congruentem altitudinem educunt: ita beatus Joannes, non statim ad sublimia Judaeos deduxit; sed paululum e terra educit et volare docet, cum ait, Christum se meliorem esse. </div>
            <div type="sub" n="10">Neque enim parum interim illud erat, quod auditores credere possent illum, qui nondum visus fuerat, nec miracula ediderat, esse majorem Joanne, tam mirabili et illustri viro, ad quem omnes accurrebant, quemque angelum esse putabant. </div>
            <div type="sub" n="11">Interim vero id auditorum animis suadere conabatur, eum de quo testimonium perhibebatur, perhibente majorem esse, eo qui jam venerat eum qui venturus erat, conspicuo et illustri eum qui nondum apparuerat esse praestantiorem. Vide quam prudenter testimonium proferat. </div>
            <div type="sub" n="12">Non praesentem modo ostendit, sed antequam appareat praedicat. Illud enim, Hic est quem dixi, id significat, quemadmodum et Matthaeus ait: Omnibus qui ad se veniebant dicebat: Ego quidem baptizo vos in aqua: qui autem post me venit, fortior me est, cujus ego non sum dignus solvere corrigiam calceamenti. </div>
            <div type="sub" n="13">Cur ergo antequam appareret, ita loquutus est? Ut acceptum esset apparentis testimonium, jam auditorum animis ad hoc apparatis per Joannis sermonem; neve Christi vile indumentum officeret ipsi. </div>
            <div type="sub" n="14">Nam nisi aliquid de Christo audissent antequam illum viderent, nisi testimonium illud magnum et mirabile de illo accepissent, habitus humilitas statim dictorum magnitudini obstitisset. </div>
            <div type="sub" n="15">Christus enim tam trivio et vulgari habitu incedebat, ut et Samaritanae mulieres, et meretrices et publicani cum magna libertate ac fiducia ad illum accederent, ipsumque alloquerentur. </div>
         </div>
         <div type="sec" n="3">
            <div type="sub" n="1">Ut ergo dixi, si haec verba simul audissent, et ipsum vidissent, Joannis testimonium irrisissent. Cum vero ante Christi adventum id saepe audissent, et ex dictis videndi cupidine concitati essent, contrarium accidit: neque viso illo de quo testimonium perhibitum fuerat, ejus doctrinam abjecerunt; sed ex fide, quam ex dictis conceperant, ipsum clariorem putarunt. </div>
            <div type="sub" n="2">Illud autem, qui post me venturus est; hoc est, praedicaturus, non futurus. Hoc enim Matthaeus quoque significat cum ait, Post me venit vir; non de ejus ex Maria generatione loquens, sed de adventu ad praedicandum. </div>
            <div type="sub" n="3">Nam si de generatione loquutus esset, non dixisset de praesenti, sed de praeterito: jam enim natus erat Christus, cum haec Joannes diceret. Quid autem significat illud, ante me factus est? Clarior nempe ac splendidior. </div>
            <div type="sub" n="4">Nam quod prior praedicans venerim ego, ne me ideo majorem esse putetis: longe minor ego sum, et usque adeo minor, ut ne quidem illius servus censeri dignus sim. Id enim significat illud, ante me factus est: quod alio declarat modo Matthaeus his verbis, Non sum dignus solvere corrigiam calceamenti ejus. </div>
            <div type="sub" n="5">Quod vero illud, ante me factus est, non intelligatur de Christi ortu, ex hoc additamento patet. Nam si id dicere voluisset, superfluum fuisset id quod additur, quia prior me erat. Quis enim ita stultus et insipiens est, ut ignoret eum qui ante se factus fuerit, se priorem esse? </div>
            <div type="sub" n="6">Quod si id de illa quae ante saecula est existentia intelligatur, nihil aliud significat dictum illud, nisi hoc, Qui post me venit, ante me factus est. Alioquin autem hoc inconsiderate dictum esset, et causa temere projecta fuisset. </div>
            <div type="sub" n="7">Nam si hoc significare voluisset, contrario modo res enuncianda erat, qui post me venit, prior me erat, quia ante me factus est. Nam quod quidam prior sit, jure quis hanc causam dederit, quod prior factus sit. Quod vero prior factus sit, non id in causa est quod sit prior. </div>
            <div type="sub" n="8">Quod vero nos dicimus, firma ratione nititur. Scitis quippe omnes, non manifestorum, sed obscurorum causam esse semper afferendam. </div>
            <div type="sub" n="9">Quod si de essentia sermo esset, non esset obscurum, eum qui prior factus sit, priorem esse oportere; quia autem de honore disserit, jure eam quae videbatur inesse difficulatem solvit. </div>
            <div type="sub" n="10">Nam verisimile est, multos in dubium vocaturos esse, cur et qua de causa is qui posterior advenit, prior sit; id est, honorabilior visus sit? Hujus ergo quaestionis statim causam et solutionem affert, quia prior me erat. </div>
            <div type="sub" n="11">Neque enim, inquit, quodam profectu auctus, me priore retrorsum abjecto, prior ipse factus est: sed prior me erat, etsi posterior adveniat. Et quomodo, inquies, si de conspicuo ejus adventu, deque gloria ipsum exceptura sermo est, id quod nondum finem acceperat ut jam factum dicit? non enim dicit, fiet; sed factus est. </div>
            <div type="sub" n="12">Quia id jam olim prophetis in more fuit, qui de futuris rebus quasi jam factis loquuntur. Nam Esaias de nece illius loquens, non dixit, Tamquam ovis ad occisionem ducetur, quod futurum erat; sed, Tamquam ovis ad occisionem ductus est. </div>
            <div type="sub" n="13">Atqui nondum incarnatus erat; sed id quod futurum erat propheta, quasi factum narrat. Et David crucem significans, non dixit: Fodient manus meas et pedes meos; sed, Foderunt manus meas et pedes meos; et, Diviserunt sibi vestimenta mea, et super vestem meam miserunt sortem. </div>
            <div type="sub" n="14">Et de proditore verba faciens, qui nondum natus erat, sic ait: Qui edebat panes meos, magnificavit super me supplantationem. Similiter et de iis quae in cruce contigerunt loquens dicit: Dederunt in escam meam fel, et in siti mea potaverunt me aceto. </div>
         </div>
         <div type="sec" n="4">
            <div type="sub" n="1">Vultisne alia inducamus, an haec vobis sunt satis? Ego sane arbitror. Nam si non latius locum exploravimus, sane profundius scrutati sumus: nec minor hac in re, quam in illa, labor est; veremurque ne si vos in his sine modo detineamus, fastidium ingeneremus. </div>
            <div type="sub" n="2">Quamobrem, uti par est, finem dicendi faciamus. Quis porro finis est congruentior? Si debita Deo gloria referatur; non verbis tantum, sed multo magis operibus. Luceat, inquit, lux vestra coram hominibus, ut videant opera vestra bona, et glorificent Patrem vestrum, qui in caelis est. </div>
            <div type="sub" n="3">Nihil enim splendidius, dilecte, optimo vitae instituto. Hoc sapiens ille declarat: Viae autem justorum ut lux splendent. Splendent certe non iis modo qui per opera lumen accendunt, et ad rectam ducunt viam, sed et vicinis eorum. </div>
            <div type="sub" n="4">Infundamus ergo oleum hisce lampadibus, ut sublimior sit ignis; et lux appareat locupletior. Hoc enim oleum, non nunc tantum magnam vim habet; sed cum etiam sacrificia florerent, mirum in modum virtutem illorum probavit: nam ait, Oleum enim volo et non sacrificium. </div>
            <div type="sub" n="5">Et merito quidem. Illud enim altare inanimatum erat; hoc vero animatum est. Et illic quidem, quidquid impositum est igne consumitur, in cinerem abit, atque effunditur, dissolutusque fumus in aeris naturam transit. Hic vero nihil simile; sed alios fert fructus. </div>
            <div type="sub" n="6">Haec Paulus declaravit; cum enim Corinthiorum, qui pauperum studiosi erant thesauros enarraret, haec scripsit: Quoniam ministerium hujus officii non solum supplet ea quae desunt sanctis, sed etiam abundat per multas gratiarum actiones Deo; </div>
            <div type="sub" n="7">ac rursum, Glorificantes Deum in obedientia confessionis vestrae in Evangelio, et simplicitate communicationis vestrae in illos et in omnes, et in ipsorum obsecratione pro vobis, desiderantium vos. </div>
            <div type="sub" n="8">Viden’ illum in gratiarum actionem desinere, et in Dei laudem; in frequentes eorum precationes, qui beneficia acceperunt, in ferventiorem caritatem? Sacrificemus ergo, dilecti, sacrificemus quotidie in hisce aris. </div>
            <div type="sub" n="9">Hoc quippe sacrificium, et precibus et jejunio et multis aliis praestantius est; dum ex justo lucro, ex justis laboribus procedat, et omnis sit expers avaritiae, rapinae, violentiae. </div>
            <div type="sub" n="10">Tales enim oblationes admittit Deus; caeteras autem aversatur et odit. Neque enim vult ex aliorum calamitatibus honorari. Impurum namque profanumque est hujusmodi sacrificium, Deumque potius irritaverit, quam placaverit. </div>
            <div type="sub" n="11">Quapropter omni studio enitendum est, ne cultus nomine, quem honorare volumus, probro afficiamus. Si enim Cain, qui ea quae inferioris conditionis erant obtulit, nec quempiam laeserat, extremas dedit poenas; cum quid ex rapina et avaritia obtulerimus, annon graviora patiemur? </div>
            <div type="sub" n="12">Ideo namque Deus hujus praecepti rationem nobis declaravit, ut misereamur, non ut conservos torqueamus; qui autem aliena rapit et alteri dat, is non misericordiam exercuit, sed laesit, et extremam operatus iniquitatem est. </div>
            <div type="sub" n="13">Ut ergo lapis nunquam oleum pariat, sic nec crudelitas humanitatem. Cum enim talis sit radix, nunquam id eleemosyna fuerit. Quamobrem obsecro ne eo solum spectemus ut eleemosynam erogemus; sed etiam ut ne ex rapina largiamur. </div>
            <div type="sub" n="14">Nam esto unus qui precetur, alter qui imprecetur, utrius vocem audiet Dominus? Si nos sic diligenter instituamus, per Dei gratiam poterimus multam benignitatem, misericordiam et veniam omnium, quae hoc diuturno tempore admisimus, peccatorum consequi, ac fluvium igneum effugere; </div>
            <div type="sub" n="15">a quo erepti, utinam nos omnes ad regnum caelorum ascendamus, gratia et misericordia Domini nostri Jesu Christi, per quem et cum quo Patri gloria simul et sancto Spiritui in saecula saeculorum, amen. </div>
         </div>
      </div>
      <div type="hom" n="14">
         <div type="title" n="title">Commentarius </div>
         <div type="title" n="title_2">[Homilia XIV] </div>
         <div type="sec" n="1">
            <div type="sub" n="1">Et de plenitudine ejus nos omnes accepimus, et gratiam pro gratia. Nuper dicebamus, Joannem, ut dubitationem eorum solveret, qui apud se quaesituri erant, cur Christus qui posterior ad praedicandum venit, prior et splendidior illo fuerit, hoc addidisse, quia prior me erat. </div>
            <div type="sub" n="2">Et haec una causa est: sed subdit aliam de qua nunc agitur. Quaenam illa est? De plenitudine, inquit, ejus nos omnes accepimus, et gratiam pro gratia, et post haec iterum aliam. </div>
            <div type="sub" n="3">Quam illam? Quia lex per Moysem data est, gratia et veritas per Jesum Christum facta est. Et quid est, inquies, illud, Ex plenitudine ejus nos omnes accepimus? Nam eo interim sermo referendus est. </div>
            <div type="sub" n="4">Non habet, inquit, doni erogandi consortem; sed ipse fons, ipse radix est bonorum omnium, ipsa vita, ipsa lux, ipsa veritas, qui bonorum divitias non in se retinet, sed in alios omnes effundit; et postquam effudit, plenus remanet, nihil minus habens postquam aliis elargitus est, sed semper scaturiens, et aliis bona impertiens, in eadem manet perfectione. </div>
            <div type="sub" n="5">Quod autem ego fero particeps boni, ab alio accepi, et exigua pars totius est, et quasi stilla abysso ineffabili et pelago immenso comparata. Imo ne hoc quidem exemplum potest satis explicare id quod recensere conamur. </div>
            <div type="sub" n="6">Etenim si stillam ex pelago haurias, eo ipso pelagus minuisti, etiamsi imminutio illa visu non percipiatur. De fonte autem isto id dici nequit; sed quantumcumque hauseris, manet tamen nihil imminutus. </div>
            <div type="sub" n="7">Quare alio exemplo utendum: quod tamen infirmum est, nec potest rem quaesitam demonstrare; sed magis quam primum ad propositam nos adducit sententiam. </div>
            <div type="sub" n="8">Supponamus esse igneum fontem: ex quo fonte mille, bis mille, ter mille, et longe plures lucernae accenduntur: annon aeque plenus ignis manet, postquam tot aliis vim suam indidit? </div>
            <div type="sub" n="9">Id nemini non notum est. Quod si in corporibus divisibilibus, quae per ademtionem minuuntur, quidpiam simile reperitur, quod postquam aliis quae sua erant indidit, nihil tamen minuitur, multo magis in incorporea et immortali illa potentia hoc continget. </div>
            <div type="sub" n="10">Nam si cum id quod participatur est substantia et corpus, et dividitur, et non dividitur: multo magis cum de vi agendi sermo est, deque vi agendi incorporeae substantiae, exploratum est id evenire. Ideo Joannes dicebat, De plenitudine ejus nos omnes accepimus; et testimonium suum Baptistae testimonio connectit. </div>
            <div type="sub" n="11">Nam illud, De plenitudine ejus nos omnes accepimus; non Praecursoris, sed discipuli dictum est. Hoc autem vult significare: Ne putetis, nos qui multo tempore cum illo versati sumus, et ejusdem mensae consortes fuimus, ex gratia aliqua testimonium ferre. </div>
            <div type="sub" n="12">Nam Joannes, qui illum antea non viderat, nec cum illo versatus fuerat; sed cum baptizaret tantum, ipso cum caeteris conspecto, inde omnia accipiens, exclamavit, Prior me erat. </div>
            <div type="sub" n="13">Nos autem omnes, duodecim, trecenti, quingenti, ter mille, quinquies mille, multae Judaeorum myriades, omnis plenitudo fidelium, qui tunc fuere, qui nunc, qui futuri sunt, de plenitudine ejus accepimus. Quid autem accepimus? Gratiam pro gratia. Quam pro qua? Pro veteri novam. </div>
            <div type="sub" n="14">Sicut enim erat justitia et justitia, Secundum justitiam, inquit, quae in lege est, factus irreprehensibilis; item fides et fides est: Ex fide in fidem; adoptio quoque et adoptio: Quorum adoptio, inquit; gloria quoque duplex: Si enim quod evacuatur per gloriam est, multo magis quod manet in gloria, et lex duplex. </div>
            <div type="sub" n="15">Nam ait, Lex spiritus vitae liberavit me; et cultus duplex, Quorum servitus, seu cultus; et rursum, Spiritu Deo servientes; duplex quoque testamentum: Disponam vobis testamentum novum, non secundum testamentum quod disposui cum patribus vestris; duplex quoque sanctificatio, duplex baptisma, duplex sacrificium, duplex templum, duplex circumcisio; sic et duplex gratia. </div>
            <div type="sub" n="16">Sed illa quidem ceu figura sunt; haec ut veritas: quae homonyma quidem, sed non synonyma sunt. Nam in typis et imaginibus, qui colore albo et nigro pingitur, homo vocatur, ut et verus homo nativo colore instructus. </div>
            <div type="sub" n="17">In statuis quoque aurea perinde atque figlina, statua dicitur; sed illa typus sunt, haec veritas. </div>
         </div>
         <div type="sec" n="2">
            <div type="sub" n="1">Ne igitur ex nominum consortio, res easdem: sed neque diversas esse putes. Nam si typus erat, non erat alienus a veritate; si umbram servabat, minor erat veritate. Quid ergo discriminis est inter haec omnia? </div>
            <div type="sub" n="2">Vultis unum aut duo ex dictis tractemus? Sic caetera vobis manifesta erunt: videbimusque illa puerorum praecepta, haec virorum fortium fuisse; illa quasi hominibus, haec quasi Angelis constituta. Unde igitur ordiemur? Vultis ab ipsa adoptione ordiamur? </div>
            <div type="sub" n="3">Quid discriminis inter hanc et illam est? Illa nomine tenus erat; haec re ipsa. De illa dicitur, Ego dixi, Dii estis, et filii Altissimi omnes. De hac autem, Ex Deo nati sunt. Quomodo et qua ratione? Per lavacrum regenerationis, et renovationis Spiritus sancti. </div>
            <div type="sub" n="4">Et illi quidem postquam filii appellati sunt, spiritum servitutis adhuc habebant: nam servi cum essent, hac appellatione ornabantur; nos autem liberi tunc effecti; non nomine, sed re honorem accepimus: et hoc Paulus dicebat: Non enim accepistis spiritum servitutis iterum in timore; sed accepistis Spiritum adoptionis filiorum, in quo clamamus, Abba Pater. </div>
            <div type="sub" n="5">Generati namque superne; et, ut ita dicam, reformati, sic vocati sumus filii. Sanctitatis vero modum si quis didicerit, quis hic, quis ille, multam hic quoque differentiam videbit. Illi namque quando idola non colebant, cum nec fornicabantur, nec moechabantur, hoc vocabantur nomine. </div>
            <div type="sub" n="6">Nos autem non abstinendo ab illis rebus tantum, sed et majora possidendo, sancti efficimur. Et primo quidem ex ipso Spiritus illapsu hoc consequimur donum. Deinde ex vita longe praestantiore, quam Judaica. </div>
            <div type="sub" n="7">Et ne ex jactantia dicta putes, audi quid illis dicat, Nolite lustrare, neque purificare filios vestros, quia populus sanctus estis. </div>
            <div type="sub" n="8">Itaque apud illos haec sanctitas erat, ab idolorum legibus abstinere; apud nos vero non ita; sed, ut sit sancta, inquit, corpore et spiritu. Pacem persequimini et sanctificationem, sine qua nemo videbit Dominum, et perficientes sanctificationem in timore Dei. </div>
            <div type="sub" n="9">Non enim hoc nomen, sanctus, in omnibus de quibus dicitur, eamdem habet significationem. Nam Deus sanctus dicitur; sed non sicut nos. Cum enim propheta hanc vocem a Seraphinis audivit, attende quid dixerit: Hei mihi, miser ego, quia homo cum sim, impura labia habeo, et in medio populi impura labia habentis ego habito. </div>
            <div type="sub" n="10">Etsi ille et sanctus et purus esset. Verum si nostram cum superna illa sanctitatem comparemus, impuri sumus. Sancti sunt Angeli, sancti Archangeli, et Cherubim atque Seraphim; sed hujus sanctitatis alia rursum differentia est inter nos videlicet et superiores illas potestates. </div>
            <div type="sub" n="11">Possem caetera omnia persequi, sed video orationem longius progressam, quapropter ulteriore missa perquisitione, vobis caetera exploranda relinquemus. Vobis enim licet domi haec colligendo, differentiam internoscere, et reliqua similiter indagare. </div>
            <div type="sub" n="12">Da sapienti, inquit, occasionem, et sapientior erit. Initium namque a nobis est, finis erit a vobis. Operae precium autem est seriem persequi. Cum dixisset, De plenitudine autem ejus nos omnes accepimus, subdidit, et gratiam pro gratia: ostendens Judaeos quoque per gratiam salvos fuisse. </div>
            <div type="sub" n="13">Non enim quod multiplicati sitis; sed propter patres vestros elegi vos. Si ergo non ex propriis meritis a Deo electi sunt, palam est eos per gratiam hunc esse consequutos honorem. Et nos quoque gratia salvi facti sumus: sed non simili modo. Neque enim iisdem in rebus, sed in multo majoribus et sublimioribus. </div>
            <div type="sub" n="14">Non itaque talis est apud nos gratia. Neque enim peccatorum tantum venia nobis collata est; hujus namque cum illis consortes sumus: omnes enim peccaverunt; sed datur etiam justitia, sanctificatio, adoptio, Spiritus gratia longe splendidior et uberior. </div>
            <div type="sub" n="15">Per hanc gratiam Deo cari facti sumus; non ultra ut servi tantum, sed etiam ut filii et amici. Ideo, inquit, gratiam pro gratia. Etenim legalia quoque ex gratia erant: necnon quod ex nihilo facti simus: non enim ex praecedentibus meritis hanc remunerationem accepimus: quomodo enim, cum non essemus? </div>
            <div type="sub" n="16">Sed Deus semper beneficiis nos praevenit: non modo cum nos ex nihilo produxit, sed etiam cum creatis dat ut quae agenda, quae non agenda sunt sciamus; et hanc in natura legem nanciscamur: et quod nobis conscientiae tribunal incorruptum indiderit, id gratiae maximae et ineffabilis benignitatis fuit. </div>
            <div type="sub" n="17">Quod item hanc legem jam corruptam, per scriptam legem restauraverit, id gratiae erat. Nam consentaneum erat, ut qui semel datam legem adulterassent, supplicio et ultioni traderentur. Non hoc autem factum est; sed concessa est emendatio, et venia non debita, sed per misericordiam et gratiam data. </div>
            <div type="sub" n="18">Quod enim id ex gratia et misericordia prodierit, audi Davidem dicentem: Faciens misericordias Dominus, et judicium omnibus injuriam patientibus. Notas fecit vias suas Moysi, filiis Israel voluntates suas. Et iterum: Dulcis et rectus Dominus, propter hoc legem dabit delinquentibus in via. </div>
         </div>
         <div type="sec" n="3">
            <div type="sub" n="1">Misericordiae igitur et miserationum et gratiae opus illud est, legem accipere. Ideo cum dixisset, gratiam pro gratia, vehementius magnitudini donorum insistens subjungit: Lex per Moysem data est, gratia et veritas per Jesum Christum facta est. </div>
            <div type="sub" n="2">Videte quam placide ac paulatim uno verbo et Joannes Baptista et discipulus ad supremam auditores cognitionem evehant, postquam eos in humilioribus exercitarunt? </div>
            <div type="sub" n="3">Ille namque postquam secum contulerat eum, qui sine comparatione omnes excedit, sic ejus postea excellentiam ostendit dicens: Qui ante me factus est; deinde subdens illud, prior me erat. </div>
            <div type="sub" n="4">Hic vero multo majus praestitit, minus tamen quam Unigeniti dignitas postularet. Non enim Joanni, sed ei, qui majori quam Joannes, apud Judaeos erat admirationi, Moysi nempe, ipsum comparat dicens, Lex per Moysem data est, gratia et veritas per Jesum Christum facta est. </div>
            <div type="sub" n="5">Et vide prudentiam. Non personarum, sed rerum disquisitionem facit. Nam cum res ipsae longe majores demonstrarentur, necessario ingrati illi sententiam et opinionem de Christo excipere debebant. </div>
            <div type="sub" n="6">Cum enim opera ipsa, quae nullam habeant vel gratiae vel odii suspicionem, testificantur; certum etiam impudentibus praebent indicium. </div>
            <div type="sub" n="7">Nam qualia illa auctores ediderunt, talia manent et conspicua sunt: quamobrem omni suspicione et exceptione majus est illorum testimonium. </div>
            <div type="sub" n="8">Animadverte autem quam modestam faciat comparationem etiam apud infirmiores. Non enim excellentiam illam verbis extollit, sed nudis nominibus differentiam ostendit, dum gratiam et veritatem, legi; et hanc vocem, facta est, huic, data est, opponit. </div>
            <div type="sub" n="9">Multum autem est inter utramque discrimen. Nam illud, data est, ministri erat, qui ab alio acceptum dedit quibus jussus erat; illud vero, Facta est gratia et veritas, Regis est qui cum potestate peccata omnia dimittit, et donum praeparat suum. </div>
            <div type="sub" n="10">Quamobrem dicebat, Dimittuntur tibi peccata; et rursum, Ut autem sciatis quia potestatem habet Filius hominis in terra dimittendi peccata, ait paralytico: Surgens tolle lectum tuum, et vade in domum tuam. </div>
            <div type="sub" n="11">Viden’ quomodo gratia per eum fiat? Veritatem quoque vide. Gratiam igitur, et haec et quae ad latronem spectant, et baptismatis donum, et Spiritus gratia per ipsum data ostendunt; necnon alia plurima. </div>
            <div type="sub" n="12">Veritatem autem manifestius intelligemus, si figuras didicerimus. Nam quae in novo Testamento dispensanda erant, figurae prius ut figurae descripserant, Christus autem veniens consummavit. </div>
            <div type="sub" n="13">Paucis ergo figuras illas videamus. Neque enim omnia illa recensere praesentis est temporis; a paucis quae nunc proferam caetera intelligetis. Vultis ab ipsa passione incipiamus? </div>
            <div type="sub" n="14">Quid ait figura: Accipite agnum per domos, et immolate, et facite ut praecepit et statuit Dominus. Christus vero non sic; neque enim praecipit hoc agere: sed ipse sese oblationem et hostiam Patri offert. </div>
         </div>
         <div type="sec" n="4">
            <div type="sub" n="1">Vide quo pacto figura per Moysem data sit, veritas autem per Jesum Christum facta sit. Et rursum in monte Sina, cum Amalecitae contra Hebraeos pugnam committerent, manus Moysis ab Aarone et Or utrinque extensae sustinebantur; Christus autem ipse per sese manus extensas tenuit in cruce. </div>
            <div type="sub" n="2">Viden’ quomodo figura data, veritas autem facta sit? Rursus lex dicebat, Maledictus omnis qui non manet in iis quae scripta sunt in libro hoc; Gratia vero quid dicit? Venite ad me omnes qui laboratis et onerati estis, et ego reficiam vos; et Paulus, Christus nos redemit de maledicto legis, factus pro nobis maledictum. </div>
            <div type="sub" n="3">Quia igitur tanta fruimur gratia et veritate, obsecro ne propter doni magnitudinem segniores evadamus. Quanto majori enim dignati sumus honore, tanto majorem virtutem exhibere tenemur. </div>
            <div type="sub" n="4">Nam qui parvis acceptis beneficiis parva retulerit, non usque adeo culpandus est: qui vero ad supremum honoris culmen ascendit, posteaque vilia exiguaque rependit, longe majori erit supplicio dignus. </div>
            <div type="sub" n="5">Sed absit, ne de vobis talia unquam suspicemur. Confidimus enim in Domino, vos animas vestras versus caelum ceu alis quibusdam extulisse, et a terra abstraxisse, ac dum in mundo versamini, mundana non tractare. </div>
            <div type="sub" n="6">Attamen licet tali instructi fiducia, non cessamus vos frequenter de iisdem ipsis monere. Nam et in externis illis certaminibus, non prostratos, non supinos jacentes; sed strenuos, currentes, hortantur spectatores omnes. </div>
            <div type="sub" n="7">Illos enim semel a victoria exclusos, qui nullo possint hortatu moti surgere, ne vane laborent, sinunt decussos jacere. Hic autem non de vobis modo qui vigilatis, sed etiam de iis qui collapsi sunt, est aliquid sperandum, si resipiscere velint. </div>
            <div type="sub" n="8">Quamobrem nihil non agimus, rogantes, hortantes, exprobrantes, increpantes, laudantes, ut vestram salutem operemur. </div>
            <div type="sub" n="9">Ne itaque frequentiorem ad probam vitam hortationem aegre feratis. Non enim ita loquimur ut vos in desidiae crimen vocemus, sed bona spe fulti monemus. Neque ad vos solum, sed ad nos etiam spectant et haec et quae postea dicentur. </div>
            <div type="sub" n="10">Etenim nos quoque hac egemus doctrina: etiamsi enim a nobis dicantur, nihil tamen vetat quominus haec nos etiam attingant. Sermo namque peccatis obnoxium corrigit; probum vero ac scelere vacuum ab eo longius abducit. </div>
            <div type="sub" n="11">Neque enim nos a peccatis puri sumus. Communis est medicina, remedia omnibus prostant; sed curatio non communis est, licet usus singulorum arbitrio permittatur. </div>
            <div type="sub" n="12">Quapropter is qui ut par est remedio utitur, valetudinem recuperat; qui vulneri remedium non admovet, malum auget, et ad deteriorem finem vergit. Ne itaque medicinam aegre feramus; imo potius gaudeamus, si doctrinae modus acerbum inferat dolorem: nam suavissimum postea nobis fructum afferet. </div>
            <div type="sub" n="13">Nihil ad hoc non agamus, ut a plagis et vulneribus, quae peccati dentes animae infligunt, liberi, ad aeternam vitam proficiscamur; ut Christi conspectu digni, ne ultricibus immanibusque potestatibus illo die tradamur; </div>
            <div type="sub" n="14">sed illis quae nos ad caelorum hereditatem inducant, quae praeparata iis est qui diligunt illum: quam utinam nos omnes consequamur, gratia et benignitate Domini nostri Jesu Christi; cui gloria et imperium in saecula saeculorum, amen. </div>
         </div>
      </div>
      <div type="hom" n="15">
         <div type="title" n="title">Commentarius </div>
         <div type="title" n="title_2">[Homilia XV] </div>
         <div type="sec" n="1">
            <div type="sub" n="1">Deum nemo vidit unquam. Unigenitus Filius, qui est in sinu Patris, ipse enarravit. Non ea est Dei voluntas, ut sacrae Scripturae nomina tantum et verba audiamus; sed ut cum multa prudentia intelligamus. </div>
            <div type="sub" n="2">Ideo beatus David plerumque sic Psalmos suos inscripsit, in intellectum, et dicebat: Revela oculos meos, et considerabo mirabilia de lege tua. Post ipsum filius ejus docet, Sapientiam quasi argentum exquirendam esse; imo plusquam aurum comparandam. </div>
            <div type="sub" n="3">Dominus vero Judaeos hortatur, ut scrutentur Scripturas, ad majoremque nos inducit perquisitionem. Neque enim sic loquutus fuisset, si statim a prima lectione haec intelligi possent. </div>
            <div type="sub" n="4">Quod enim in medio positum statim percipitur, nemo scrutatus fuerit; sed id tantum quod obscurum est et multo eget examine. Ideo thesaurum absconditum Scripturas esse dicit, ut ad inquisitionem nos excitet. </div>
            <div type="sub" n="5">Haec autem ideo dixi, ut ne obiter et perfunctorie Scripturae verba aggrediamur; sed cum accuratione multa. Si quispiam enim sine examine ejus dicta audiat, et omnia secundum literam accipiat, absurda multa de Deo suspicabitur. </div>
            <div type="sub" n="6">Nam illum hominem esse, et aeneum, iracundum, furibundum putabit, et his deteriora de illo dogmata excipiet. Si vero profundam ejus mentem edidicerit, absurdis hujusmodi opinionibus liber erit. </div>
            <div type="sub" n="7">Nam in hac proposita lectione Deus dicitur sinum habere, quod est corporibus proprium. At nemo ita stultus est, ut incorporeum corpus esse putet. Ut itaque omnia spirituali sensu percipiamus, age altius hunc locum exploremus. Deum nemo vidit unquam. </div>
            <div type="sub" n="8">Ex qua illud consequentia Evangelista dicit? Postquam ostenderat tantam illam donorum Christi magnitudinem, et quam immenso haec discrimine illa quae a Moyse dispensata fuerant superarent, vult demum consentaneam differentiae causam aperire. </div>
            <div type="sub" n="9">Ille enim servus cum esset, humiliorum rerum minister fuit; hic vero Dominus, rex, regis filius, longe majora nobis attulit, qui cum Patre semper est et videt eum perpetuo. Propterea haec intulit, Deum nemo vidit unquam. </div>
            <div type="sub" n="10">Quid ergo dicemus vocalissimo Esaiae dicenti: Vidi Dominum sedentem super solium excelsum et elevatum? Quid Joanni testificanti ipsum haec dixisse, quando vidit gloriam ejus? Quid Ezechieli? nam et ipse super cherubim sedentem illum vidit. </div>
            <div type="sub" n="11">Quid Danieli, qui et ipse dicit, Antiquus dierum sedit? Quid et ipsi Moysi dicenti, Ostende mihi gloriam tuam, ut manifeste videam te? Jacob vero hinc appellationem accepit, Israel vocatus: Israel enim videns Deum significat. Alii quoque ipsum viderunt. </div>
            <div type="sub" n="12">Quid ergo Joannes ait, Deum nemo vidit unquam? Ut ostenderet illa omnia attemperationem quamdam esse, non nudae substantiae visionem. Nam si ipsam naturam vidissent, non diverso vidissent modo. </div>
            <div type="sub" n="13">Simplex enim illa est, sine figura, sine compositione, incircumscripta; non sedet, non stat, non ambulat. Haec quippe omnia ad corpora pertinent. </div>
            <div type="sub" n="14">Quomodo autem sit, ipse solus novit. Et hoc per prophetam quemdam ipse Deus et Pater declaravit. Ego, inquit, visiones multiplicavi, et in manibus prophetarum assimilatus sum; id est, me attemperavi, neque id quod eram apparui. </div>
            <div type="sub" n="15">Quia enim filius ejus in vera carne nobis adventurus erat, jam olim illos exercitabat, ut Dei substantiam viderent, quantum videre poterant. Nam id quod Deus est, non modo prophetae, sed nec angeli nec archangeli vident. </div>
            <div type="sub" n="16">Sed si interroges illos, nihil de substantia respondentes audies, sed tantum canentes, Gloria in excelsis Deo, et in terra pax, in hominibus bona voluntas. Si a cherubinis et seraphinis aliquid ediscere velis, mysticum sanctificationis melos audies; et, pleni sunt caeli et terra gloria ejus. </div>
            <div type="sub" n="17">Si supernas virtutes perconteris, nihil aliud comperies, nisi totum illis opus esse Deum laudare: Laudate, inquit, eum omnes virtutes ejus. Solus ergo Filius ipsum videt, itemque Spiritus sanctus. Creata quippe natura quomodo increatum videre possit? </div>
            <div type="sub" n="18">Nam si incorpoream quamlibet virtutem, etsi ea creata sit, clare conspicere nequimus, et hoc saepe in Angelis ostensum est, multo minus incorpoream et non factam naturam videre poterimus. </div>
            <div type="sub" n="19">Ideo Paulus quoque ait: Quem nemo hominum vidit, neque videre potest. Soline igitur Patri hoc praecipuum competit, non autem Filio? Apage: etiam Filio inest: quod et illi insit audi Paulum declarantem: Qui est imago Dei invisibilis. </div>
            <div type="sub" n="20">Qui autem invisibilis imago est, et ipse invisibilis est; alias non esset imago. Quod si alibi dicat, Deus manifestatus est in carne; ne mireris: nam manifestatio per carnem, non secundum essentiam facta est. </div>
            <div type="sub" n="21">Siquidem ipsum invisibilem esse, non modo hominibus, sed etiam supernis virtutibus, ostendit Paulus. Cum dixisset enim, manifestatus est in carne, subdidit, visus est angelis. </div>
         </div>
         <div type="sec" n="2">
            <div type="sub" n="1">Itaque tunc angelis visus est, cum carnem induit: antea autem ipsum non ita videbant: siquidem substantia ipsis invisibilis erat. Et quomodo, inquies, dicit Christus, Ne contemnatis unum ex his pusillis: Dico enim vobis, quod angeli eorum semper vident faciem Patris mei, qui in caelis est? </div>
            <div type="sub" n="2">Quid enim, num faciem habet Deus, et in caelis circumscribitur? Verum nemo ita insaniat, ut haec dicat. Quid ergo nunc dicitur? </div>
            <div type="sub" n="3">Quemadmodum cum ait: Beati mundo corde, quoniam ipsi Deum videbunt; de illa quae secundum mentem est visione loquitur nobis possibili, et de cogitatione Deum respiciente; sic et de angelis dicendum est, ipsos per puram et vigilem naturam suam nihil aliud, quam Deum, semper imaginari. </div>
            <div type="sub" n="4">Ideo ipse quoque ait, Nemo novit Patrem, nisi Filius. Quid igitur? Omnesne in ignorantia sumus? Absit. Sed nemo sic novit, ut Filius. </div>
            <div type="sub" n="5">Ut igitur multi pro captu suo ipsum viderunt; substantiam vero nemo vidit; sic et nunc omnes Deum novimus, substantiam vero ejus quae sit nemo novit, nisi is qui ex ipso natus est. </div>
            <div type="sub" n="6">Cognitionem enim hic dicit certam visionem et comprehensionem, talemque qualem Pater de Filio habet. Sicut enim cognoscit me Pater, inquit, et ego cognosco Patrem. Quapropter vide cum quanta securitate loquatur Evangelista. </div>
            <div type="sub" n="7">Cum dixisset enim, Deum nemo vidit unquam, non addidit, Filius qui vidit, narravit; sed aliquid aliud amplius, quam videre, posuit, cum dixit, qui est in sinu Patris: multo enim amplius, quam videre, est esse in sinu Patris. Nam qui solum videt, non accuratam omnino rei visae cognitionem habet. </div>
            <div type="sub" n="8">Qui autem in sinu versatur, nihil ignoraverit. Ne ergo audiens, Nemo novit Patrem, nisi Filius, dicas, si amplius quam alii novit, at non novit quantus sit; ideo Evangelista dicit ipsum in sinu Patris versari; ipseque Christus se tantum illum nosse dicit, quantum Pater Filium. </div>
            <div type="sub" n="9">Contradicentem ergo interroga. Cognoscitne Pater Filium? Respondebit, Etiam, nisi insaniat. Deinde interrogare pergamus: Accuratane visione et cognitione ipsum novit et videt, ac quidnam sit plane cognoscit? </div>
            <div type="sub" n="10">Illud etiam fatebitur. Hinc collige accuratam Filii de Patre cognitionem. Ipse namque dixit, Sicut novit me Pater, ita et ego cognosco Patrem; et alibi, Deum nemo vidit, nisi qui est ex Deo. </div>
            <div type="sub" n="11">Ideo, ut dixi, Evangelista sinum commemorat, omnia hoc uno verbo nobis declarans, quod multa sit substantiae cognatio et unitas; quod omnino par sit utrinque cognitio, quod par potestas. </div>
            <div type="sub" n="12">Non enim aliquem alterius substantiae Pater in sinu habuerit: neque ille auderet, si servus et ex aliorum numero esset, in sinu Patris versari: hoc enim veri Filii tantum est, qui multa fiducia cum Patre utatur, nihilque minus quam ille habeat. </div>
            <div type="sub" n="13">Vis aeternitatem ejus discere? audi quae dicat Moyses de Patre: Cum enim interrogaret, quid, quaerentibus Aegyptiis quis ipsum misisset, responsurus ipse esset, jussus est dicere, Qui est, misit me. </div>
            <div type="sub" n="14">Illud autem, Qui est, ipsum semper esse significat, atque etiam sine principio, vere et proprie esse. Hoc significat etiam illud, In principio erat, ipsumque semper esse indicat. </div>
            <div type="sub" n="15">Hoc igitur dicto hic usus est Joannes, ostendens Filium sine principio et ab aeterno in sinu Patris esse. Ne itaque ob nominis consortium putares illum ex eorum numero esse qui per gratiam filii sunt, adest articulus qui distinguat illum ab iis qui per gratiam sunt filii. Quod si hoc tibi non sit satis, et si adhuc versus terram pronus incedis, magis proprium audi nomen, Unigenitus. </div>
            <div type="sub" n="16">Sin adhuc humum respicis, non dubitabo humanum de Deo proferre verbum, nempe sinum; tantum ne quidpiam humile suspiceris. Vidistin’ benignitatem et providentiam Domini? </div>
            <div type="sub" n="17">Indignas sibi voces adscribit Deus; ut vel sic videas, ac magnum quid et sublime cogites, et tu humi repis? Dic enim mihi cur sinus hic memoratur, quod crassum et carnale nomen est? An ut Deum esse corpus suspicemur? Absit, inquies. Cur ergo? </div>
            <div type="sub" n="18">Nam si per hoc verbum, nec verus Filius esse probatur, nec Deum incorporeum esse statuitur, frustra jactatur hoc dictum nullius usus. Cur ergo dictum est? neque enim ab hac quaestione desistam. </div>
            <div type="sub" n="19">Annon palam est ideo prolatum esse, ut non aliud ex illo percipiamus, quam quod ille sit vere Unigenitus, quod coaeternus Patri? Ille enarravit, inquit. Quid enarravit? Deum nemo vidit unquam. Unus est Deus. </div>
            <div type="sub" n="20">Sed hoc et reliqui Prophetae, et Moyses frequentissime clamat: Dominus Deus tuus, Dominus unus est: et Esaias, Ante me non est factus alius Deus, et post me non est. </div>
         </div>
         <div type="sec" n="3">
            <div type="sub" n="1">Quid ergo aliud a Filio didicimus, utpote qui sit in sinu Patris? Quid ab Unigenito? Primo quod haec sint ex ejus operatione. </div>
            <div type="sub" n="2">Deinde, nos longe clariorem accepisse doctrinam, et cognoscere quod Spiritus sit Deus, et quod qui adorant eum, in spiritu et veritate adorare debeant: insuperque illud ipsum, impossibile esse Deum videre, et neminem ipsum cognoscere, nisi Filium: et quod sit Pater veri Unigeniti; et quaecumque alia de illo enarrata sunt. </div>
            <div type="sub" n="3">Illud autem, enarravit, clariorem et apertiorem effert doctrinam, quam non Judaeis modo, sed etiam toti orbi tradidit et complevit. Prophetis certe, ne Judaei quidem omnes attendebant; Unigenito autem Dei, totus orbis cessit et credidit. Enarratio itaque hic doctrinae evidentiam significat. </div>
            <div type="sub" n="4">Ideoque et Verbum dicitur, et magni consili Angelus. Quoniam igitur et majore et perfectiore doctrina dignati sumus, Deo non ultra per Prophetas, sed per proprium Filium nobis extremis hisce diebus loquente, vitae institutum longe melius, et tanto honore dignum exhibeamus. </div>
            <div type="sub" n="5">Absurdum enim esset, si cum ipse tantum descenderit, ut non ultra per servos suos nos alloqui velit, sed per seipsum; nos nihil amplius quam illi priores exhibeamus. Illi Moysem, nos Moysis dominum doctorem habemus. </div>
            <div type="sub" n="6">Tanti ergo honoris dignam philosophiam proferamus, nihilque habeamus cum terra commune. Ideo namque ille de caelis nobis doctrinam attulit, ut eo cogitationem nostram transferret, et pro virili nostra imitatores doctoris nostri simus. </div>
            <div type="sub" n="7">Et quomodo possumus, inquies, imitatores Christi esse? Si omnia ad communem utilitatem faciamus, nec quae nostra sunt quaeramus. Nam et Christus ait, non sibi ipsi placuit; sed sicut scriptum est, Opprobria exprobrantium tibi ceciderunt super me. Nemo igitur quod suum est quaerat. </div>
            <div type="sub" n="8">Sic enim quis quod suum est quaerit, si quod proximum spectat, respiciat. Nam quae proximi sunt, nostra sunt. Corpus unum sumus, alter alterius membra et partes. Ne igitur ita affecti simus ac si segregati essemus. </div>
            <div type="sub" n="9">Ne quis dixerit, Ille mihi amicus non est, non cognatus, non vicinus, neque quid commune cum illo habeo: quomodo accedam? quid dicam? Etiamsi enim non cognatus, etiamsi non amicus sit; at homo est ejusdem naturae, eumdem habens dominum, conservus, contubernalis: in eodem quippe mundo est. </div>
            <div type="sub" n="10">Quod si eamdem fidem habeat, ecce membrum est tuum. Quae amicitia tantam conjunctionem efficere potest, quantam fidei cognatio? </div>
            <div type="sub" n="11">Neque enim tanta solum propinquitas inter nos exhibenda, quanta est amici ad amicum; sed quanta membri ad membrum. Hoc quippe amicitiae et necessitudinis genere, nullum majus reperias. </div>
            <div type="sub" n="12">Quemadmodum nec dicere possis, Unde mihi familiaritas et necessitudo cum illo: id enim ridiculum est, sic nec de fratre hoc dicere possis. Omnes enim, inquit, in unum corpus baptizati sumus. </div>
            <div type="sub" n="13">Cur in unum corpus? ut non segregemur; sed ut ex mutua necessitudine et amicitia, unius corporis conditionem servemus. Ne ergo proximum despiciamus, ut ne nos ipsos contemnamus. </div>
            <div type="sub" n="14">Nemo, inquit, carnem suam odio habet, sed nutrit et fovet. Ideo domum unam hunc mundum dedit nobis Deus, omnia ex aequo distribuit: unum accendit omnibus solem, unum tectum extendit caelum, unam paravit mensam, terram. </div>
            <div type="sub" n="15">Dedit quoque alteram mensam, hac longe majorem, sed hanc unam, ut sciunt mysteriorum consortes; unum spiritualem generationis modum omnibus largitus est. Una est omnibus patria in caelis: ex eodem calice omnes bibimus. </div>
            <div type="sub" n="16">Nihil diviti plus aut preciosius, nihil pauperi vilius vel minus datur. Sed omnes ex aequo vocavit, et carnalia et spiritualia aequaliter tradidit. Unde ergo tanta in vita inaequalitas? Ex divitum avaritia et arrogantia. </div>
            <div type="sub" n="17">Sed ne quaeso, fratres, ita in posterum agatur, communibus et magis necessariis nos una copulantibus, ne a terrenis et vilibus rebus distrahamur; a divitiis, inquam, et paupertate, a cognatione corporea, ab odio, et amicitia. </div>
            <div type="sub" n="18">Haec quippe omnia umbra sunt, et umbra abjectiora iis, qui superna caritate colligantur. Hoc vinculum infractum servemus: nihilque ex malignis spiritibus surrepere poterit, quod hanc unitatem dividat. </div>
            <div type="sub" n="19">Quam nos omnes assequi contingat, gratia et benignitate Domini nostri Jesu Christi, per quem et cum quo Patri gloria, una cum sancto Spiritu, nunc et semper, et in saecula saeculorum, amen. </div>
         </div>
      </div>
      <div type="hom" n="16">
         <div type="title" n="title">Commentarius </div>
         <div type="title" n="title_2">[Homilia XVI] </div>
         <div type="sec" n="1">
            <div type="sub" n="1">Hoc enim est testimonium Joannis, quando miserunt ad eum Judaei ex Jerosolymis Sacerdotes et Levitas, ut interrogarent eum, Tu quis es? </div>
            <div type="sub" n="2">Grave quidpiam invidia est, dilecte, grave, inquam, et perniciosum invidis, non iis quibus invidetur. Ipsis enim prioribus nocet, ipsos priores corrumpit, tamquam virus mortiferum eorum animos occupans. </div>
            <div type="sub" n="3">Si autem in quopiam laedat eos quibus invidetur, leve et nullius momenti damnum est, quod damno majus lucrum referat. Neque in invidia solum, sed etiam in caeteris omnibus vitiis, non qui malo afficitur, sed qui afficit, is damnum accipit. </div>
            <div type="sub" n="4">Nisi enim res se ita haberet, non praecepisset discipulis Paulus injuriam accipere, potius quam inferre, cum dicit, Cur non potius injuriam accipitis? Cur non magis fraudem patimini? </div>
            <div type="sub" n="5">Accurate quippe noverat, non mala accipienti, sed mala inferenti perniciem ubique paratam esse. Haec porro omnia propter Judaeorum livorem dicta nobis sunt. </div>
            <div type="sub" n="6">Nam qui ex urbibus ad Joannem confluxerant, et peccata sua damnantes baptizati fuerant, iidem ipsi quasi poenitentia ducti, mittunt qui interrogent eum, Tu quis es? </div>
            <div type="sub" n="7">Vere genimina viperarum, serpentes, et si quid his gravius. Generatio mala, adultera et perversa, postquam baptizata es, de Baptista inquiris et curiose scrutaris? Ecquid hac stultitia stultius fuerit? </div>
            <div type="sub" n="8">Quomodo exiistis ad eum? Quomodo peccata confessi estis? quomodo accurristis ad baptizantem, quomodo interrogastis quid agendum esset? Haec quippe omnia a vobis inconsiderate facta sunt, qui nec principium, nec qua de re ageretur intelligeretis. </div>
            <div type="sub" n="9">Sed nihil horum dixit vel exprobravit beatus Joannes; verum omni cum mansuetudine respondit. Cur autem ita se gesserit, cognitu dignum est: ut eorum nequitia omnibus manifesta esset. </div>
            <div type="sub" n="10">Saepe Joannes apud Judaeos Christo testimonium perhibuit, et cum baptizaret eos, frequenter Christum commemorabat dicebatque: Ego quidem vos baptizo in aqua, qui autem post me venit, fortior me est. Ipse vos baptizabit in Spiritu sancto et igne. </div>
            <div type="sub" n="11">Illi igitur circa Joannem aliquid humanum passi sunt: mundi namque gloriam spectantes, et ea solum quae ob oculos erant respicientes, Joanne indignum putabant, si Christo inferior esset. </div>
            <div type="sub" n="12">Multa namque Joannem commendabant; primo splendor generis; erat enim principis sacerdotum filius; deinde vitae asperitas, humanarum omnium rerum contemtus: vestitum siquidem, mensam, domum, ipsum cibum parvipendens, in deserto antea versatus fuerat. </div>
            <div type="sub" n="13">Christus contra, vili genere natus erat, id quod ipsi saepe his verbis objiciebant: Nonne hic est fabri filius? Nonne mater ejus dicitur Maria, et fratres ejus Jacobus et Joses? Ac quae videbatur ejus esse patria ita vituperabilis erat, ut etiam Nathanael diceret: Ex Nazaret potest aliquid boni esse? </div>
            <div type="sub" n="14">Ad haec vitae genus communis; vestimenta vulgaria. Neque enim zona pellicea cingebatur, neque ex pilis paratum vestimentum habuit, neque melle et locustis vescebatur. Sed vulgari victus genere usus, etiam improborum hominum ac publicanorum convitiis intererat, ut illos attraheret. </div>
            <div type="sub" n="15">Quod non intelligentes Judaei, ipsi exprobrabant, ut et ipse ait: Venit filius hominis manducans et bibans, et dicunt: Ecce homo vorax et potator vini, publicanorum et peccatorum amicus. </div>
            <div type="sub" n="16">Cum ergo frequenter Joannes ab se Judaeos ad Christum mitteret, qui videbatur illis Joanne inferior esse; cum pudefacti et aegre ferentes mallent Joannem habere doctorem, id tamen aperte dicere ausi non sunt; sed mittunt ad illum sperantes se per adulationem posse illum allicere, ut se confiteretur Christum. </div>
            <div type="sub" n="17">Non infimae sortis homines mittunt, ut ad Christum, cum vellent eum capere in sermone; servos enim miserunt, deinde Herodianos ejusdemque farinae homines. Hic autem Sacerdotes et Levitas; nec quoslibet Sacerdotes; sed ab Jerosolymis; id est honorabiliores. </div>
            <div type="sub" n="18">Neque enim sine causa haec significavit Evangelista. Et mittunt, ut interrogarent, Tu quis es? Natales quippe ejus ita conspicui erant, ut omnes dicerent: Quis putas puer iste erit? et per omnia montana haec divulgabantur. </div>
            <div type="sub" n="19">Rursumque cum venit ad Jordanem, omnes civitates advolarunt, et ex Jerusalem omnique Judaea Joannem adibant ut baptizarentur. Hi itaque nunc interrogant, non quod ignorent, quomodo enim ignorarent eum qui tot modis manifestus erat? sed ut cum ad id quod supra dixi inducerent. </div>
         </div>
         <div type="sec" n="2">
            <div type="sub" n="1">Audi ergo quomodo beatus hic ad interrogantium mentem, non ad ipsam interrogationem respondeat. Dicentibus enim, Tu quis es? non respondit statim id quod recte respondendum erat, Ego vox clamantis in deserto. </div>
            <div type="sub" n="2">Sed quid? Id quod illi suspicabantur amovit. Nam interrogatus, Tu quis es? inquit. Confessus est, et non negavit, et confessus est, quia non sum ego Christus. </div>
            <div type="sub" n="3">Et vide Evangelistae sapientiam. Ter idipsum dicit, ut et Baptistae virtutem, et nequitiam insaniamque illorum demonstret. Lucas vero dicit, quod cum turbae suspicarentur illum esse Christum, ipse hanc amoverit suspicionem. </div>
            <div type="sub" n="4">Hoc frugi servi officium est, non modo domini sui gloriam non abripere, sed etiam oblatam a multitudine depellere. Verum turbae ex simplicitate et ignorantia in hanc venere suspicionem: hi autem malo, ut dixi, animo interrogabant eum, sperantes se adulatione id quod optabant consequuturos esse. </div>
            <div type="sub" n="5">Nisi enim hoc sperassent, non statim ad aliam venissent interrogationem, sed indignati quod ad propositum non respondisset, dixissent: Num hoc suspicati sumus? num hoc percontatum venimus? </div>
            <div type="sub" n="6">Sed quasi capti ac deprehensi ad aliam veniunt interrogationem. Quid ergo? Elias es tu? Et respondit, Non sum. Nam et hunc venturum esse sperabant, ut et Christus ait. </div>
            <div type="sub" n="7">Nam interrogantibus discipulis: Quomodo ergo Scribae dicunt, quod oporteat Eliam primum venire? ipse respondit: Elias quidem veniet, et restituet omnia. Deinde interrogant: Propheta es tu? Et respondit, Non. </div>
            <div type="sub" n="8">Et tamen propheta erat. Cur ergo id negat? Rursus interrogantium mentem respicit. Sperabant enim prophetam quemdam eximium venturum esse, quod Moyses dixisset: Prophetam vobis suscitabit Dominus Deus ex fratribus vestris, sicut me: ipsum audite. </div>
            <div type="sub" n="9">Hic autem erat Christus. Ideo non dicunt, Propheta es tu, ex numero prophetarum; sed cum articulo: Propheta ille es tu, qui a Moyse praenunciatus est? Idcirco negavit ille, non se prophetam esse, sed illum prophetam. </div>
            <div type="sub" n="10">Dixerunt ergo ei, Quis es? ut responsum demus iis qui miserunt nos. Quid dicis de teipso; Viden’ illos quidem instantes et interrogantes, neque desistentes, illum vero moderate prius remotis falsis suspicionibus, veram sententiam statuentem. </div>
            <div type="sub" n="11">Nam ait: Ego vox clamantis in deserto, parate viam Domini, sicut dixit Esaias propheta. Quia enim magnum et excelsum quidpiam de Christo loquutus est, illorum se opinioni attemperans, ad prophetam statim confugit, hinc verbis suis fidem concilians. </div>
            <div type="sub" n="12">Et qui missi fuerant, inquit, erant ex Pharisaeis: et interrogaverunt eum, et dixerunt ei: Quid ergo baptizas, si tu non es Christus, neque Elias, neque propheta? Viden’ me non temere dixisse ipsos eo inducere illum voluisse? </div>
            <div type="sub" n="13">Et initio quidem id non dicebant, ne ab omnibus deprehenderentur. Deinde quia dixit, Non sum Christus, rursum illi ut ea quae intus machinabantur obtegerent, ad Eliam veniunt, et ad prophetam. </div>
            <div type="sub" n="14">Ut vero dixit; se neutrum eorum esse; dubii demum et posita larva, aperte dolosam suam mentem detegunt dicentes: Quid ergo baptizas, si tu non es Christus? Deinde rursum obscure loquentes, alios addunt, Eliam nempe, et prophetam. </div>
            <div type="sub" n="15">Quia enim adulatione ipsum supplantare non potuerant, sperarunt se accusatione posse illum cogere ad id de se confitendum, quod verum non esset. At non potuerunt. O amentiam! o arrogantiam et intempestivam curiositatem! </div>
            <div type="sub" n="16">Missi estis ut disceretis ab eo, quis et unde esset ipse. Numquid leges ipsi praescribetis? Hoc enim cogentium erat, ut se Christum esse confiteretur. Attamen neque nunc indignatur, neque ut par esse videbatur aliquid profert simile. An vos mihi praecipitis, legemque statuistis? </div>
            <div type="sub" n="17">Verum multam rursum modestiam exhibet. Nam ait: Ego quidem baptizo in aqua: medius autem vestrum stat, quem vos nescitis. Hic est qui post me venturus est, qui ante me factus est, cujus non sum dignus ut solvam corrigiam calceamenti. </div>
         </div>
         <div type="sec" n="3">
            <div type="sub" n="1">Quid his opponere possunt Judaei? Contra hanc accusationem ne mutire quidem possunt, damnatio nulla venia averti potest: ipsi contra seipsos sententiam tulerunt. </div>
            <div type="sub" n="2">Quomodo et qua ratione? Fide dignum putabant esse Joannem, et ita veracem, ut non modo cum de aliis, sed etiam cum de seipso testificaretur, credendus esset. Neque enim, nisi ea fuissent opinione, misissent qui interrogarent illum de seipso. </div>
            <div type="sub" n="3">Scitis enim nos illis tantum de seipsis loquentibus credere, quos omnium veracissimos esse putamus. Neque illud tantum ipsorum obstruit ora; sed animus quoque quo illum adorti sunt. </div>
            <div type="sub" n="4">Cum vehementi namque studio ipsum adierunt, licet postea mutati sint, quae ambo significans Christus dicebat: Ille erat lucerna ardens, et vos voluistis ad horam exsultare in ejus luce. </div>
            <div type="sub" n="5">Et responsio ejus fidem ipsi conciliabat majorem. Qui enim non quaerit gloriam suam, inquit, verax est, et injustitia in illo non est. Hic vero non quaesivit, sed ad alium ipsos misit. </div>
            <div type="sub" n="6">Et qui missi fuerant ex fide dignioribus apud ipsos et ex primariis viris erant, ut nulla ipsis superesset excusatio aut venia quod Christo non crediderint. Cur enim non obtemperastis iis quae Joannes de illo dicebat? </div>
            <div type="sub" n="7">Vos misistis primores vestros, vos ipsorum opera interrogastis: vos audistis quid Baptista responderit: Omne studium, omnem diligentiam illi adhibuerunt, omnia scrutati sunt, omnesque protulerunt quos suspicabamini. </div>
            <div type="sub" n="8">Et tamen ille cum libertate magna confessus est, se nec Christum, nec Eliam, nec Prophetam illum esse: neque hoc contentus, quis ipse esset docuit, et de baptismatis sui natura disseruit, quod nempe exiguum et vile esset, et praeter aquam nihil amplius haberet, ostendens praecellentiam baptismatis a Christo dati. </div>
            <div type="sub" n="9">Protulit quoque Esaiam prophetam diu antea testificantem; illum Dominum, hunc servum et ministrum vocantem. Quid demum supererat? Annon ut crederent ei de quo testimonium ferebatur, ut adorarent eum, et confiterentur Deum? </div>
            <div type="sub" n="10">Quod autem testimonium non ex adulatione, sed ex veritate procederet, id et mores et philosophia testificantis ostendebant. Inde vero palam id erat, quod nemo proximum sibi praeferat, neque si possit honorem sibi conciliare, alteri illum cedat, cum maxime tantus esset honor. </div>
            <div type="sub" n="11">Itaque Joannes, nisi Christus fuisset Deus, nunquam hoc testimonium protulisset. Nam si hunc honorem, utpote naturam suam longe exsuperantem, ab se repulit; certe non alii naturae inferiori illum tribuisset. </div>
            <div type="sub" n="12">Medius autem vestrum stat, quem vos nescitis. Hoc dixit, quia ille, ut par erat, quasi unus e turba populo admiscebatur, utpote qui ubique et fastus et pompae contemtum edoceret. </div>
            <div type="sub" n="13">Cognitionem autem hic dicit perfectam notitiam; nempe quis esset, unde venisset. Illud vero, post me venturus est, saepe posuit, ac si diceret: Ne putetis totum in baptismate meo perfici. </div>
            <div type="sub" n="14">Si hoc perfectum esset, non alius post me veniret, alterum allaturus. Sed hoc ad illud est praeparatio quaedam. Nostra sunt umbra et imago; alium venire oportet, qui veritatem afferat. </div>
            <div type="sub" n="15">Itaque illud, post me veniet, ejus dignitatem maxime ostendit. Nam si hoc perfectum esset, non secundum quaereretur. Ante me factus est; hoc est, me honorabilior et clarior est. </div>
            <div type="sub" n="16">Deinde ne putarent praecellentiam ex comparatione indicari, ut nullam esse comparationem declaret, adjicit: Cujus non sum dignus solvere corrigiam; hoc est, non solum ante me factus est, sed ita res est, ut ne quidem inter ultimos ejus famulos computari merear; calceamentem quippe solvere, extremum ministerium est. </div>
            <div type="sub" n="17">Quod si Joannes non est dignus qui corrigiam solvat; Joannes quo nullus major inter natos mulierum, quo nos ipsi loco ponemus? </div>
            <div type="sub" n="18">Si is qui orbi aequalis, imo illo major erat; quorum, inquit, dignus non erat mundus; se indignum esse ait qui inter ultimos ejus ministros computetur; quid nos dicemus, qui malis innumeris onusti sumus, qui tantum distamus a Joannis virtute, quantum terra distat a caelo? </div>
         </div>
         <div type="sec" n="4">
            <div type="sub" n="1">Hic ergo se indignum esse ait qui solvat corrigiam calceamenti. Inimici autem veritatis in tantam prorumpunt insaniam, ut dicant se nosse illum, ut ipse se novit. Qua amentia quid deterius? qua arrogantia quid furiosius? </div>
            <div type="sub" n="2">Bene dixit sapiens quidam: Principium superbiae non nosse Dominum. Non dejectus, nec diabolus effectus fuisset diabolus ille, qui ante diabolus non erat, nisi hoc morbo captus fuisset. </div>
            <div type="sub" n="3">Hoc illum a pristina fiducia dejecit, hoc in gehennam demisit: hoc ipsi caput omnium malorum fuit. Hoc quippe vitium omnem animi virtutem labefactat, eleemosynam nempe, orationem, jejunium, quidvis aliud. </div>
            <div type="sub" n="4">Excelsum in hominibus, inquit, impurum est apud Dominum. Non fornicatio igitur, non adulterium tantum hominem polluit; sed etiam et multo magis superbia. </div>
            <div type="sub" n="5">Quare? Quoniam fornicatio, licet venia indigna sit, potest tamen quis concupiscentiam praetendere. Arrogantia vero nullam habet causam, non obtentum, quo vel veniae umbram mereatur: sed nihil aliud est quam mentis eversio, morbus gravissimus ex una insipientia ortus. </div>
            <div type="sub" n="6">Nihil enim insipientius arrogante homine, etsi opulentissimus sit, etsi externa illa sapientia admodum instructus, quantumvis potens, etiamsi ea omnia quae hominibus expetenda videntur obtineat. </div>
            <div type="sub" n="7">Nam si is qui de veris bonis superbit, infelix ac miser, omnium illorum mercedem amittat; qui de iis quae nihil sunt extollitur, qui ex umbra et foeni flore, id enim est inanis gloria, sese inflat, quomodo non omnium maxime ridiculus sit; </div>
            <div type="sub" n="8">cum idipsum agat quod pauper et mendicus, qui semper famelicus, si semel laetum somnium noctu viderit, ideo glorietur? </div>
            <div type="sub" n="9">Infelix et miser, dum anima tua gravissimo morbo corrumpitur, extrema paupertate laborans, altum sapis, quod tot talenta auri habeas, quod servorum turbam? Verum haec non tua sunt; si mihi non credis, aliorum divitum experientia id edisce. </div>
            <div type="sub" n="10">Sin ita ebrius es, ut hujusmodi exemplis non instituaris, paululum exspecta, et experimento tuo edisces, nihil hinc tibi utilitatis accedere, quando animam efflans, nec horae nec momenti unius dominus, haec invitus praesentibus relinques, iisque saepe quibus nolles. </div>
            <div type="sub" n="11">Multis enim nec de iis disponere permissum fuit. Sed repente migrarunt, dum iis frui optarent, nec concessum illis est; sed abstracti, ac per vim abducti, aliis, quibus minime volebant, ea reliquerunt. </div>
            <div type="sub" n="12">Quod ne nobis accidat, hinc jam, dum per valetudinem licet, mittamus in civitatem nostram; illo enim tantum modo his frui poterimus, alias minime. </div>
            <div type="sub" n="13">Sic in tutissimum locum recondemus: nihil enim, nihil utique potest ea istinc auferre, non mors, non testamenta, non hereditatum successio, non sycophantiae vel insidiae; sed qui hinc abscedit multa secum ferans, iis perpetuo fruetur. </div>
            <div type="sub" n="14">Quis ergo sic miser est, qui nolit cum pecuniis suis aeternum deliciari? Transferamus ergo divitias nostras, illic deponamus. Non nobis opus erit asinis, camelis, curribus, non navibus ad haec transvehenda. </div>
            <div type="sub" n="15">Hac difficultate nos eripuit Deus; sed opus tantum habemus pauperibus, claudis, caelis, infirmis. His talis comportatio demandata est: </div>
            <div type="sub" n="16">hi pecunias transmittunt in caelum; hi talium possessores opum, in aeternorum hereditatem bonorum perducunt, quam nos omnes assequi contingat gratia et benignitate Domini nostri Jesu Christi, per quem et cum quo Patri gloria una cum Spiritu sancto, nunc et semper, et in saecula saeculorum, amen. </div>
         </div>
      </div>
      <div type="hom" n="17">
         <div type="title" n="title">Commentarius </div>
         <div type="title" n="title_2">[Homilia XVII] </div>
         <div type="sec" n="1">
            <div type="sub" n="1">Haec facta sunt in Bethania trans Jordanem, ubi erat Joannes baptizans. Altera autem die videt Jesum venientem ad se, et ait: Ecce agnus Dei, ecce qui tollit pecata mundi. </div>
            <div type="sub" n="2">Magnum bonum fiducia et loquendi libertas, omniaque Christi confessioni postponere; ita magnum et mirabile, ut Filius Dei unigenitus talem hominem coram Patre praedicet: etsi non aequalis sit merces. Tu enim confiteris in terra; ille vero confitetur in caelis: tu hominibus praesentibus; ille coram Patre et angelis omnibus. </div>
            <div type="sub" n="3">Talis erat Joannes: non multitudinem, non gloriam, non aliud quidvis respiciebat; sed haec omnia calcabat, et cum ea qua par erat libertate, quae Christi erant omnibus praedicabat. Ideo locum indicat Evangelista, ut vocalissimi preconis fiduciam ostenderet. </div>
            <div type="sub" n="4">Non domi, non in angulo, non in deserto; sed ad Jordanem in medio multitudinis, praesentibusque omnibus qui ab ipso baptizabantur; aderant enim Judaei; mirabilem illam de Christo praedicavit confessionem, sublimibus, magnis arcanisque plenam dogmatibus, quod non esset ipse dignus qui corrigiam calceamenti ejus solveret. </div>
            <div type="sub" n="5">Quomodo autem id agit? his nempe verbis: Haec in Bethania facta sunt. Accuratiora autem exemplaria habent in Bethabara. Nam Bethania non est trans Jordanem, neque in deserto, sed prope Jerosolymam. Loca autem alia etiam de causa significat. </div>
            <div type="sub" n="6">Cum enim res non antiquas, sed quae paulo ante contigerant, narraturus esset, illos qui aderant et viderant dictorum testes advocat, exque locis testimonium accipit. </div>
            <div type="sub" n="7">Cum enim fideret se nihil veritati addere, sed ea quae gesta fuerant vere et simpliciter enarrare, a loco testimonium accipit, quae non levis, ut dixi, futura erat veritatis demonstratio. Altera autem die vidit Joannes Jesum venientem ad se, et ait: Ecce agnus Dei, qui tollit peccatum mundi. </div>
            <div type="sub" n="8">Distribuerunt tempora Evangelistae. Matthaeus tempora quae Joannis Baptistae vincula praecesserunt breviter transcurrens, ad sequentia properat: Joannes autem Evangelista non modo haec non breviter praetercurrit, sed in his maxime immoratur. </div>
            <div type="sub" n="9">Ille postquam venit Jesus e deserto, intermediis omissis, verbi gratia, quae Joannes loquutus est, quae mittentes Judaei dixerunt; caeterisque missis omnibus, statim transiit ad carcerem: Cum audisset, inquit, Jesus quod traditus esset Joannes, secessit inde. </div>
            <div type="sub" n="10">Joannes vero non sic, sed profectionem in desertum tacuit, utpote a Matthaeo narratam; ea vero quae post descensum ex monte gesta sunt narravit, et multa praetercurrens adjicit: Nondum enim missus fuerat Joannes in carcerem. </div>
            <div type="sub" n="11">Et cur, inquies, nunc Jesus venit ad Joannem non semel, sed bis? nam Matthaeus quidem necessario illum ad baptisma venisse dicit; id quod ostendens Jesus adjicit: Sic decet nos implere omnem justitiam. </div>
            <div type="sub" n="12">Joannes vero iterum venisse illum dicit post baptisma; id quod palam facit his verbis: Ego vidi Spiritum descendentem quasi columbam, et manentem super eum. Cur ergo venit ad Joannem? </div>
            <div type="sub" n="13">Non modo enim venit, sed et illum adiit: Cum veniret, inquit, ad eum, vidit eum. Cur ergo venit? Quia ille ipsum cum multis baptizavit, ita ut nemo suspicaretur ipsum eadem de causa, qua alii, ad Joannem accessisse, ut scilicet peccata confiteretur, et in poenitentiam ablueretur in flumine. </div>
            <div type="sub" n="14">Ideo accedit dans Joanni locum, ut talem amoveret suspicionem. Nam cum dicit, Ecce agnus Dei, qui tollit peccatum mundi, totam illam depellit suspicionem. </div>
            <div type="sub" n="15">Qui enim ita purus est, ut aliorum peccata possit abluere, is, ut palam est, non ut peccata sua confiteatur accedit, sed ut admirando illi preconi occasionem praebeat, ut secunda repetitaque voce quae prius dicta fuerant in audientium animis altius imprimerentur, aliaque rursum adjicerentur. </div>
            <div type="sub" n="16">Illud autem, ecce, dictum est, quia multi saepe ex jam dictis, et a multo tempore quaerebant eum. Ideoque praesentem illum ostendit ac dicit, ecce; ostendens illum ipsum esse qui jam olim quaerebatur. Hic est agnus. </div>
            <div type="sub" n="17">Agnum autem vocat, in mentem Judaeorum revocans prophetiam Esaiae, necnon umbram illam Moysis tempore, ut per figuram illos magis ad veritatem adduceret. </div>
            <div type="sub" n="18">Ille quidem agnus nullius peccatum accepit; hic autem totius orbis terrarum peccata. Periclitantem quippe mundum cito ab ira Dei eripuit. Hic est de quo dixi, Qui post me venit, ante me factus est. </div>
         </div>
         <div type="sec" n="2">
            <div type="sub" n="1">Viden’ etiam hic, quo pacto id quod supra dictum fuerat interpretatur? Nam cum dixisset agnum, et ipsum tollere peccatum mundi, tunc, ait, ante me factus est; ostendens illud ante, sic explicandum esse, quod tollat peccata mundi, quod baptizet in Spiritu sancto. </div>
            <div type="sub" n="2">Adventus quippe meus nihil plus habuit, quam quod communem orbis benefactorem praedicaverim, et quod baptismum aquae ministraverim; hujus autem adventus opus illud est, purgare homines omnes, Paracliti operationem largiri. Hic ante me factus est; id est, me clarior apparuit, quia prior me erat. </div>
            <div type="sub" n="3">Erubescant ii qui Pauli Samosateni insanum errorem suscepere, qui tam apertam oppugnant veritatem. Et ego nesciebam eum. Vide quo pacto omnem hoc testimonio auferat suspicionem, ostendens illud non ex humana gratia et amicitia, sed ex divina revelatione proficisci. </div>
            <div type="sub" n="4">Ego nesciebam eum, inquit. Quomodo ergo fide dignus testis fueris? Quomodo alios docebis, si ipse ignores? Non dixit, Non novi illum, sed, nesciebam eum; ita ut hinc maxime fide dignus appareat. </div>
            <div type="sub" n="5">Quo pacto enim in ejus gratiam, quem ignorabat, loquutus fuerit? Sed ut manifestetur in Israel: ideo veni baptizans in aqua. Non ergo ille baptismate opus habebat: neque alia de causa lavacrum illud paratum fuerat, quam ut omnibus ad Christi fidem viam sterneret. </div>
            <div type="sub" n="6">Non enim dixit, Ut baptizatos puros reddam, neque, baptizatum veni, ut a peccatis liberem; sed, ut manifestetur in Israel. Quid enim, quaeso, an sine baptismate non licebat praedicare et populum attrahere? </div>
            <div type="sub" n="7">Verum non id ita facile fieri poterat. Neque enim ita concurrissent omnes, si praedicatio sine baptismate fuisset; nec comparatione facta ejus praeeminentiam edidicissent. </div>
            <div type="sub" n="8">Siquidem multitudo exibat, non ut quae dicebat, audiret. Sed cur? Ut confitentes peccata baptizarentur. Advenientes autem quae ad Christum spectabant docebantur, necnon baptismi differentiam: hic enim erat Judaico praestantior; ideoque omnes accurrebant. Attamen hic baptismus imperfectus erat. </div>
            <div type="sub" n="9">Quomodo igitur cognovisti eum? Per descensum Spiritus, inquit. Ne quis autem hinc existimet, illum Spiritu eguisse, ut nos egemus, audi quomodo hanc quoque suspicionem amoveat, ostendens Spiritus descensum ad praedicandum Christum solummodo fuisse. </div>
            <div type="sub" n="10">Cum dixisset enim, et ego non cognoscebam eum, subjunxit: Sed qui misit me baptizare in aqua, ille mihi dixit: Super quem videris Spiritum descendentem, et manentem super eum, ille est qui baptizat in Spiritu sancto. </div>
            <div type="sub" n="11">Viden’ ad hoc venisse Spiritum sanctum, ut Christum ostenderet? Erat quippe etiam Joannis testimonium suspicione vacuum. Ut autem illud fide dignius exhiberet, ad Deum reduxit et ad Spiritum sanctum. </div>
            <div type="sub" n="12">Quia enim Joannes rem tantam, tam admirandam praedicavit, quae posset auditores omnes in stuporem conjicere; nempe quod ipse solus orbis peccata omnia tolleret, et quod doni magnitudo ad tantam redemtionem sufficeret, hanc demum sententiam firmat. </div>
            <div type="sub" n="13">Confirmatur autem ex eo quod sit Filius Dei, quod non egeat baptismate, et quod ideo tantum Spiritus descendit, ut illum manifestaret. Non enim penes Joannem erat Spiritum dare, quod declarant ii qui ab ipso baptismum acceperant, dicentes: Sed neque si Spiritus sanctus est audivimus. </div>
            <div type="sub" n="14">Non ergo baptismate Christus egebat, non illo, non alio; sed potius baptisma potentia Christi. Nam residuum caput erat omnium bonorum, ut scilicet baptizatus Spiritu sancto dignaretur. Hoc Spiritus donum addidit ille cum advenit. </div>
            <div type="sub" n="15">Et testimonium perhibuit Joannes dicens, Vidi Spiritum descendentem sicut columbam, et manentem super eum. Et ego nesciebam eum. Sed qui misit me baptizare in aqua, ille mihi dixit: Super quem videris Spiritum descendentem, et manentem super eum, hic est qui baptizat in Spiritu sancto. Et ego vidi et testimonium perhibui, quia hic est Filius Dei. </div>
            <div type="sub" n="16">Frequenter hoc utitur dicto, Nesciebam eum, nec sine causa; sed quia cognatus ejus erat secundum carnem. Ecce Elisabet, inquit, cognata tua, et ipsa concepit filium. Ne videretur ergo cognationis gratia loqui, frequenter dicit, nesciebam eum. </div>
            <div type="sub" n="17">Ac vere ita res se habuit: nam toto vitae tempore in deserto versabatur extra paternam domum. Cur ergo, si ante Spiritus descensum non noverat eum, et si illum tunc primum novit, ante baptismum prohibebat eum dicens, Ego a te debeo baptizari? </div>
            <div type="sub" n="18">Hoc enim signum erat Christum sibi probe notum fuisse. Verum non diu ante; et jure quidem. Nam miracula illa, quae dum puer esset Jesus facta sunt, nempe circa Magos et similia, multo ante tempore contigerant, ipso quoque Joanne adhuc infante. </div>
            <div type="sub" n="19">Per multum autem illud quod ab hinc intercessit tempus, omnibus erat ignotus. Nam si notus fuisset, non dicturus erat, Quia manifestatus est in Israel: ideo veni baptizare. </div>
         </div>
         <div type="sec" n="3">
            <div type="sub" n="1">Hinc palam est signa illa quae a Christo in pueritia facta feruntur, falsa et a quibusdam conficta esse. Nam si a puero miracula edidisset, Joannes non illum ignoravisset, nec reliqua multitudo opus habuisset doctore qui illum indicaret. </div>
            <div type="sub" n="2">Nunc autem ipse ait, se ideo venisse, ut manifestaretur in Israel; atque ideo rursum dicebat, Ego a te debeo baptizari. </div>
            <div type="sub" n="3">Deinde, utpote qui clarius edidicisset, turbis ipsum praedicavit dicens: Hic erat quem dixi, Post me venit vir, qui ante me factus est; et qui misit me baptizare in aqua, ideoque me misit ut manifestaretur in Israel; ipse illi ante descensum Spiritus ipsum revelavit. </div>
            <div type="sub" n="4">Quamobrem antequam adveniret dicebat, Post me venit, qui ante me factus est. Non ergo noverat illum antequam veniret ad Jordanem, omnesque baptizaret: sed quando baptizandus erat, tunc illum cognovit: ipso Patre illum prophetae revelante, et Spiritu ipsum dum baptizaretur ostendente Judaeis, quorum causa Spiritus descendit. </div>
            <div type="sub" n="5">Etenim ne Joannis testimonium contemneretur dicentis, Prior me erat, et, in Spiritu baptizat, et judicabit orbem; Pater Filium praedicans, vocem emittit: Spiritus advenit vocem in Christi caput pertrahens. </div>
            <div type="sub" n="6">Quia enim ille baptizabat, hic baptizabatur, ne quis ex praesentibus illud de Joanne dictum esse putaret, venit Spiritus qui hanc suspicionem amoveret. Itaque cum dicit, Nesciebam eum, de praeterito id intelligendum est tempore, non autem de eo quod baptismo proximum erat. </div>
            <div type="sub" n="7">Nam quo pacto prohibuisset eum dicens, Ego a te debeo baptizari? Quomodo tanta loquutus fuisset? Cur ergo, inquies, non crediderunt Judaei? </div>
            <div type="sub" n="8">Neque enim solus Joannes Christum viderat in columbae specie. Quia etiamsi illi viderant, at res hujusmodi non corporeis tantum oculis opus habent, sed potius mentis, ne inanis phantasia esse putaretur. </div>
            <div type="sub" n="9">Nam si miracula edentem videntes, si manibus tangentem corpora aegrorum et mortuorum, et sic ad vitam et sanitatem reducentem; tanta livoris ebrietate capti erant, ut contaria iis quae videbantur proferrent, quomodo ex solo Spiritus adventu incredulitatem abjecissent? </div>
            <div type="sub" n="10">Quidam vero dicunt, non omnes vidisse, sed Joannem tantum et eos qui melius affecti erant. Licet enim sensu praeditis oculis Spiritus specie columbae descendens videri posset; non necesse tamen erat rem esse omnibus manifestam. </div>
            <div type="sub" n="11">Nam et Zacharias multa sensibili specie vidit, necnon Daniel et Ezechiel, ac sine ullo visionis consorte. Moyses quoque multa vidit, et qualia nullus alius viderat. </div>
            <div type="sub" n="12">Transfigurationis quoque in monte visione non omnes discipuli dignati sunt; imo ne resurrectionem quidem omnes viderunt: id quod aperte declarat Lucas dicens, Ostendit seipsum testibus a Deo praeordinatis. Et ego vidi et testimonium perhibui, quia hic est Filius Dei. </div>
            <div type="sub" n="13">Ubi testimonium perhibuit esse Filium Dei? Agnum quidem ipsum appellavit, et quod Spiritu baptizaturus esset dixit; Filium autem Dei, nusquam. </div>
            <div type="sub" n="14">Atqui post baptisma nihil ipsum dixisse scribunt caeteri Evangelistae: verum missis iis quae interea facta fuerant, miracula post captum Joannem a Christo edita narrant. </div>
            <div type="sub" n="15">Unde conjectare possumus et haec et alia longe plura silentio missa fuisse; quod hic ipse Evangelista in fine libri significavit. </div>
            <div type="sub" n="16">Tantum enim abfuit ut magnum aliquid de illo confingerent, ut etiam quae probrosa esse videbantur, omnes uno consensu accurate recenserent, nec quempiam illorum quid simile tacuisse reperias. </div>
            <div type="sub" n="17">Miracula vero alia aliis narrantibus omiserunt, alia simul omnes tacuerunt. Haec autem non sine causa loquor, sed ad contundendam gentilium impudentiam. </div>
            <div type="sub" n="18">Hoc quippe satis est ad demonstrandum illorum veri studium, et probandum ipsos nihil ad gratiam dixisse. Hoc argumento et aliis muniti, poteritis cum illis congredi. </div>
            <div type="sub" n="19">Verum attendite: nam absurdum esset medicum tam strenue pro arte sua pugnare, coriarium item, textorem, caeterosque omnes artifices; Christianum vero, seque talem profitentem, ne verbum quidem posse ad suam tuendam fidem proferre. </div>
            <div type="sub" n="20">Atqui illa neglecta, pecuniae solummodo damnum referunt; haec vero si negligantur, ipsam nobis animam perimunt. Attamen ita misere affecti sumus, ut illis totam curam impendamus; necessaria vero, quae nobis salutis causa sunt, ut nullius precii contemnamus. </div>
         </div>
         <div type="sec" n="4">
            <div type="sub" n="1">Id vero non sinit gentiles errorem suum ita facile irridere. Cum enim ipsi mendacio nixi nihil non agant, ut dogmatum suorum turpitudinem obtegant; nos autem veritatis cultores ne os quidem aperire valeamus, quomodo non inde dogmatis imbecillitatem arguant et damnent? </div>
            <div type="sub" n="2">Quomodo non fallaciam stultitiamque nostra esse suspicentur? Quomodo non blasphemabunt Christum ut planum, et deceptorem, qui multorum stultitia ad fraudem usus sit? </div>
            <div type="sub" n="3">Hujusmodi vero blasphemiae nos in causa sumus, qui noluerimus ediscendis pro tuenda religione argumentis advigilare; sed his contemtis velut superfluis, terrena solum curemus. </div>
            <div type="sub" n="4">Et quidem saltatoris, aut aurigae, aut cum feris pugnantis amore captus quispiam, nihil non movet, nihil non agit, ut in certaminibus non inferiores evadant; illos admodum laudant, et adversus vituperantes defensionem parant, adversariosque mille convitiis onerant. </div>
            <div type="sub" n="5">Cum vero de Christianismo propugnando agitur, omnes caput inclinant, torpescunt, oscitant, ac cum risu excepti recedunt. Quanta haec indignatione non digna fuerint, cum Christus a vobis saltatore inferior habetur? </div>
            <div type="sub" n="6">Quandoquidem de illorum gestis mille paratis defensiones, licet ipsi omnium turpissimi sint; ubi autem de Christi miraculis, quae totum attraxerunt orbem, agitur, ne cogitare quidem aut curare quidpiam videmini. </div>
            <div type="sub" n="7">Credimus in Patrem, et Filium et Spiritum sanctum, in resurrectionem corporum, in vitam aeternam. Si quis ergo Graecus interrogaverit, Quis est hic Pater? quis Filius? quis Spiritus sanctus? </div>
            <div type="sub" n="8">Et quomodo vos, qui tres dicitis deos, nos accusatis quod deorum multiplicitatem admittamus? Quid dicetis? quid respondebitis? Quomodo hanc objectionem depelletis? </div>
            <div type="sub" n="9">Quid vero si vobis tacentibus, aliam moveant quaestionem: Quaenam est illa resurrectio? Num in hoc corpore resurgemus? num in alio? Si in hoc, quae necessitas ut dissolvatur? </div>
            <div type="sub" n="10">Quid ad haec respondebitis? Quid vero si hoc objiciat; cur non superiori tempore advenit Christus? An nunc humano generi providere visum illi est, et in praeterito omni tempore id neglexit? Quid si alia plura examinet? </div>
            <div type="sub" n="11">Neque enim expedit ut multas alias quaestiones adjicientes, solutionem illarum taceamus, ne haec simplicioribus noceant. Nam quae diximus, sunt ad excutiendum somnum vestrum satis? </div>
            <div type="sub" n="12">Quid ergo si haec percontentur, vos autem ne audire quidem haec verba possitis? An, quaeso, exiguum nos manet supplicium, qui sedentibus in tenebris tanta erroris causa simus? </div>
            <div type="sub" n="13">Vellem si per otium vestrum liceret, exsecrandi cujusdam Graeci philosophi librum contra nos scriptum huc afferre, necnon alterius longe antiquioris; ut sic vos excitarem, et tantam vestram segnitiem excuterem. </div>
            <div type="sub" n="14">Nam si illi, ut nos impugnarent, ita advigilarunt, qua erimus digni venia, si illata contra nos tela propulsare nesciamus? Qua de causa producti sumus? Non audis Apostolum dicentem: Parati estote ad defensionem, omni vobis rationem exposcenti ejus quae in vobis est spei. </div>
            <div type="sub" n="15">Paulus quoque eadem utitur admonitione: Verbum Christi inhabitet in vobis abundanter. Sed quid ad haec dicunt homines fucis insipientiores? Benedicta omnis anima simplex; et, qui ambulat simpliciter, ambulat confidenter. </div>
            <div type="sub" n="16">Hoc quippe est omnium causa malorum, quod Scripturarum testimoniis opportune uti multi nesciant. Neque enim hic insipientem intelligit, neque ignarum qui nihil sciat; sed eum qui nec improbus, nec versutus sit, sed prudens. </div>
            <div type="sub" n="17">Nam si res ita esset, frustra diceretur: Estote prudentes sicut serpentes, et simplices sicut columbae. Sed quid haec ultra persequamur, ad nihil profutura? Praeter ea enim quae jam dicta sunt, alia quoque ad mores et vitae institutum spectantia male geruntur a nobis. </div>
            <div type="sub" n="18">Verum undique miseri, undique ridiculi sumus; ac semper parati ad alios coarguendos, segnes sumus ad ea corrigenda quae in nobis redarguuntur. Quamobrem obsecro nobis tandem attendentes, ne in reprehensione gradum sistamus. </div>
            <div type="sub" n="19">Neque enim hoc est ad Deum placandum satis; sed etiam optimam in omnibus mutationem exhibere studeamus, ut ad gloriam Dei vitam agentes, et ipsi futura gloria fruamur; quam nos omnes assequi contingat, gratia et benignitate Domini nostri Jesu Christi, cui gloria et imperium in saecula saeculorum, amen. </div>
         </div>
      </div>
      <div type="hom" n="18">
         <div type="title" n="title">Commentarius </div>
         <div type="title" n="title_2">[Homilia XVIII] </div>
         <div type="sec" n="1">
            <div type="sub" n="1">Altera die iterum stabat Joannes, et ex discipulis ejus duo. Et respiciens Jesum ambulantem, dicit: Ecce agnus Dei. Et audierunt eum duo discipuli loquentem, et sequuti sunt Jesum. </div>
            <div type="sub" n="2">Segnis plane est humana natura, et ad perniciem prona, non ex ipsa naturae conditione, sed ex voluntatis ignavia. Quapropter multa opus habet monitione. Ideo Paulus Philippensibus scribens dicebat: Eadem scribere, mihi quidem non grave, vobis autem tutum. </div>
            <div type="sub" n="3">Nam terra quidem semel suscepto semine, statim fructus profert, neque altera eget satione: in anima autem nostra non ita res se habet; sed optabile est ut postquam frequenter jactum est semen, et post magnam exhibitam diligentiam, semel saltem possit fructum excipere. </div>
            <div type="sub" n="4">Primo quidem quae dicuntur non facile imprimuntur in animum, quod multa substrata sit durities, innumeris spinis obstruatur anima, multosque insidiatores habeat qui semen abripiant. </div>
            <div type="sub" n="5">Deinde postquam infixum semen radices egerit, eadem est opus diligentia, ut ad vigorem perveniant semina, illaesaque maneant, neque laedantur ab aliquo. </div>
            <div type="sub" n="6">In seminibus enim cum spica perfecta virtutem suam accepit, aestum caeterasque pestes contemnit: in dogmatibus vero non sic; sed postquam totum opus impensum est, superveniens hiems ac tempestas, difficultate praeoccupante, et fraudulentis hominibus insidiantibus, ingruentibus variis tentationibus, totum labefactatur. </div>
            <div type="sub" n="7">Haec porro non sine causa a nobis dicta sunt; sed ut dum audis Joannem eadem ipsa repetentem, ne quasi nugacem damnes, neque inanem onerosumve existimes. </div>
            <div type="sub" n="8">Voluisset quippe semel loquutus audiri: quia vero non multi erant qui dictis statim attenderent ob somnolentiam, repetita voce illos expergefacit. Jam hic attende: dixit, qui post me venit, ante me factus est; et non sum dignus solvere corrigiam calceamenti ejus; </div>
            <div type="sub" n="9">et ipse vos baptizabit in Spiritu Sancto et igni, quodque viderit Spiritum descendentem sicut columbam, et manentem super eum; et testificatus est quod ipse esset Filius Dei: nemo attendit, nemo interrogavit vel dixit, Cur haec loqueris, qua de causa et ratione? </div>
            <div type="sub" n="10">Dixit rursum, Ecce agnus Dei qui tollit peccatum mundi. Neque sic illorum ignaviam tetigit. Ideo eadem ipsa repetere cogitur, ac si terram quamdam asperam et duram renovatione emolliret, et verbo quasi aratro subactam mentem excitaret, ut profunde semina jaceret. </div>
            <div type="sub" n="11">Ideo non longo utitur sermone, quia unum tantum curabat, ut illos cum Christo conjungeret. Sciebat enim illos si hoc semel suscepissent et obtemperassent, non ultra testimonio opus habituros. Ut etiam evenit. </div>
            <div type="sub" n="12">Nam si Samaritani postquam illum audierant, mulieri dicunt: Non jam propter tuam loquelam credimus: ipsi enim novimus, quia hic est Salvator mundi Christus; multo citius discipuli capti fuissent, ut revera capti sunt. </div>
            <div type="sub" n="13">Cum enim accessissent, et una tantum vespera audivissent, non ultra ad Joannem reversi sunt; sed ita illi haeserunt, ut Joannis etiam ministerium acciperent, ipsumque praedicarent. Invenit, inquit, hic fratrem suum Simonem, et dicit ei: Invenimus Messiam, quod est interpretatum Christus. </div>
            <div type="sub" n="14">Hoc vero mihi consideres velim: quomodo cum diceret, Qui post me venit, ante me factus est; et, non sum dignus solvere corrigiam calceamenti ejus, neminem ceperit; cum autem de oeconomia loquutus est, et in humiliorem sermonem descendit, tunc sequuti sint discipuli. </div>
            <div type="sub" n="15">Neque illud tantum considerandum est; sed etiam quod non tam multi alliciantur, quando quid magnum et sublime de Deo dicitur, quam ubi clementiae et benignitatis verba, quae ad auditorum salutem spectent, proferuntur. </div>
            <div type="sub" n="16">Audierunt enim quod tolleret peccatum mundi, et statim accurrerunt. Nam si scelera abluenda sunt, inquiunt, cur cunctamur? Adest qui sine labore nos liberet, quomodo non extremae dementiae fuerit, donum in aliud tempus rejicere? </div>
            <div type="sub" n="17">Audiant catechumeni, qui usque ad extremum halitum salutem suam remittunt. Rursum stetit Joannes, inquit, et dixit: Ecce agnus Dei. Nihil Christus loquitur; sed omnia ille. </div>
            <div type="sub" n="18">Sic sponsus solet, nihil ipse sponsae dicit, sed adest silens. Alii illum indicant, sponsamque ipsi tradunt. Illa comparet, neque sponsus illam per se accipit, sed alio tradente. </div>
            <div type="sub" n="19">Postquam vero illam traditam acceperit, ita erga illam afficitur, ut non ultra pronuborum recordetur. Id circa Christum evenit. Venit in sponsam ducturus Ecclesiam; nihil ipse dixit, sed adfuit tantum. </div>
            <div type="sub" n="20">Joannes autem amicus ejus sponsae dexteram ipsi tradidit, verbis illi hominum animas concilians: quos acceptos ille ita affecit, ut non ultra ad eum qui tradiderat reverterentur. </div>
         </div>
         <div type="sec" n="2">
            <div type="sub" n="1">Neque hoc tantum, sed etiam aliud hic est observandum. Quemadmodum in nuptiis non sponsum adit puella, sed ille ad ipsam festinat, etiamsi filius Regis sit, etiamsi illa sit vilioris conditionis, imo si ancillam ducturus sit. </div>
            <div type="sub" n="2">Ita et hic contigit. Hominum natura non ascendit in caelum; sed ipse ad vilem illam et contemtu dignam descendit. Postque celebratas nuptias, non sivit illam hic ultra remanere; sed abductam in paternam domum duxit. </div>
            <div type="sub" n="3">Cur Joannes non seorsim discipulos accipit, ut de hisce rebus ipsos alloquatur, et sic illos Christo tradat; verum palam praesentibus omnibus dicit, Ecce agnus Dei? ne videretur illud de industria factum esse. </div>
            <div type="sub" n="4">Nam si illo seorsim hortante ad Christum abiissent, ut gratiam Joanni habentes, cito fortasse resiliissent: nunc autem ex communi doctrina ad Christum sequendum inducti, firmi perstiterunt discipuli, utpote qui non in gratiam magistri sequuti essent; sed propriae utilitatis causa. </div>
            <div type="sub" n="5">Prophetae utique et Apostoli omnes absentem illum praedicarunt; illi ante adventum, hi post assumtionem ejus. Hic vero solus praesentem praedicat; ideoque illum amicum sponsi dicit, quia nuptiis ipse solus adfuit. </div>
            <div type="sub" n="6">Etenim ipse omnia fecit et perfecit: ipse rei principium dedit. Et respiciens Jesum ambulantem dixit, Ecce agnus Dei; ostendens se non voce tantum, sed et oculis testificari. Mirabatur quippe Christum gaudens et exsultans. </div>
            <div type="sub" n="7">Neque statim hortatur, sed interim praesentem miratur tantum et obstupescit; donumque quod allatum venerat ostendit, itemque purgationis modum. Agnus quippe haec ambo declarat. </div>
            <div type="sub" n="8">Neque dixit, qui sublaturus est, vel qui sustulit, sed qui tollit peccata mundi; utpote qui id semper faciat. Neque enim tunc solum sustulit cum passus est, sed ex illo ad hoc usque tempus tollit peccata, non semper crucifixus. Unum enim pro peccatis obtulit sacrificium; sed semper hoc uno sacrificio purificat. </div>
            <div type="sub" n="9">Quemadmodum igitur Verbum excellentiam ostendit, ex filius praestantiam qua aliis antecellit; sic agnus, et Christus, et propheta, lux vera, pastor bonus, et quaecumque de illo dicuntur cum articuli additamento, multam prae se ferunt distinctionem. </div>
            <div type="sub" n="10">Nam multi erant agni, prophetae, christi, filii; sed ab illis omnibus longe distat ipse. Neque articulo tantum id confirmavit, sed etiam additamento Unigeniti. Nihil enim ipsi commune cum creatura est. </div>
            <div type="sub" n="11">Quod si cui extra tempus dictum videatur, hora nempe decima; nam hoc tempore hora erat quasi decima, inquit; hic certe mihi longe aberrare videtur. Nam apud multos quidem eorum qui carni serviunt, post sumtum prandium non videtur opportunum esse tempus ad res serias tractandas, quod ciborum mole cor obruatur. </div>
            <div type="sub" n="12">Ubi autem vir erat qui ne communi quidem cibo uteretur, quique etiam vespere ita sobrius et levis erat, ut nos sumus matutinis horis, imo longe magis; (apud nos enim saepe vespertini cibi reliquiae in imagine versantur: ille vero nulla re hujusmodi naviculam gravabat;) jure vesperi de rebus hisce loquebatur. </div>
            <div type="sub" n="13">Ad haec vero in deserto sedes habebat et prope Jordanem, quo omnes cum tremore magno ad baptismum properabant, parum saecularia tunc curantes: quandoquidem cum Christo per triduum jejuni perseverarunt. </div>
            <div type="sub" n="14">Hoc enim preconis strenui, et accurati agricolae opus est, non ante discedere, quam videat insitum verbum radices ponere. Cur autem non totam peragravit Judaeam, ut illum praedicaret, sed secus flumen stetit, exspectans eum, ut advenientem ostenderet? </div>
            <div type="sub" n="15">Quia illud per opera fieri volebat: id vero interim curabat, ut illum notum faceret, ac quibusdam suaderet, ut aeternam vitam audirent. </div>
            <div type="sub" n="16">Majus autem ipsi relinquit testimonium, per opera confirmandum; quemadmodum ipse dicit, Ego non ab homine accipio testimonium: opera enim quae dedit mihi Pater, haec sunt quae testificantur de me. </div>
            <div type="sub" n="17">Vide quam efficacius illud esset. Quia enim parvam injecerat scintillam, repente flamma in altum erupit. Nam qui prius Joannis verbis non attenderant, demum dicunt: Omnia quae Joannes dixit, vera sunt. </div>
         </div>
         <div type="sec" n="3">
            <div type="sub" n="1">Alioquin autem si circumeundo ista dixisset, haec humano studio peracta visa fuissent, ac praedicatio deinceps in suspicionem venisset. Et audierunt eum duo discipuli ejus, et sequuti sunt eum. </div>
            <div type="sub" n="2">Atqui alii quoque erant Joannis discipuli. Verum illi non modo non sequuti sunt, sed etiam ipsi invidebant: dicebant enim: Rabbi, qui erat tecum trans Jordanem, cui tu testimonium perhibuisti, ecce hic baptizat, et omnes veniunt ad eum. </div>
            <div type="sub" n="3">Ac rursum iidem ipsi incusantes dicunt: Quare non jejunamus, et discipuli tui non jejunant? Verum qui aliis erant meliores, non ita affecti erant; sed statim atque audierunt, sequuti sunt. </div>
            <div type="sub" n="4">Sequuti sunt autem, non quod pristinum doctorem spernerent: sed quod ipsi maxime obtemperarent; et argumentum erat maximum illos ex rectae mentis ratiocinio id egisse. </div>
            <div type="sub" n="5">Non enim hortatu ad id adducti sunt, quod suspiciosum fuisset: sed quia tantum praedixerat ipsum esse baptizaturum in Spiritu sancto, sequuti sunt eum. Non ergo magistrum reliquerunt, sed ediscere voluerunt quid amplius ille ferret, quam Joannes. </div>
            <div type="sub" n="6">Et animadverte verecundam diligentiam. Non enim statim accedentes Jesum interrogarunt de necessariis magnisque rebus: neque palam omnibus praesentibus, et perfunctorie: sed seorsim ipsum alloqui studuerunt. </div>
            <div type="sub" n="7">Sciebant enim doctoris sui verba, non ex modestia, sed ex veritate proficisci. Erat autem Andreas frater Simonis Petri, unus ex duobus qui audierant a Joanne, et sequuti sunt eum. </div>
            <div type="sub" n="8">Cur ergo alterius nomen non profert? Quidam dicunt eum qui hoc scripsit, ipsum esse qui sequutus est; alii contra, quia ille non ex conspicuis erat, nihil praeter necessaria sibi dicendum esse putasse. </div>
            <div type="sub" n="9">Quid enim utilitatis ex indicato nomine, quando neque septuaginta duo discipulorum nomina proferuntur? Id quod etiam apud Paulum observes dicentem: Misimus cum illo fratrem in multis saepe studiosum, cujus laus est in Evangelio. </div>
            <div type="sub" n="10">Andreae autem meminit ob aliam causam. Quaenam illa? Ut cum audieris, Simonem ubi cum illo audisset, Venite post me, et faciam vos piscatores hominum, non dubitasse de tam inexspectata promissione, discas fratrem ejus jam ante fidei fundamenta jecisse. </div>
            <div type="sub" n="11">Conversus autem Jesus, et videns eos sequentes, dicit eis: Quid quaeritis? Hinc docemur Deum donis non praevenire voluntates nostras; sed ubi non incepimus, cum voluntatem praemisimus, tunc plurimas ille nobis dat salutis occasiones. </div>
            <div type="sub" n="12">Quid quaeritis? Quid hoc est? Qui novit corda hominum, cui cogitationes nostrae patent, hic interrogat? Sed non ut discat. Quomodo enim id dici possit? Sed ut per interrogationem illos sibi magis conciliet, majoremque indat fiduciam, illosque colloquio dignos ostendat. </div>
            <div type="sub" n="13">Verisimile enim est illos, utpote ignotos, erubuisse et formidasse, qui talia de magistro audissent. Haec itaque omnia abigens, verecundiam nempe et metum, interrogat illos; nec sinit cum silentio domum pervenire. </div>
            <div type="sub" n="14">Etiamsi vero non interrogasset, perstitissent ipsum sequendo, et in domum usque cum illo pervenissent. Cur ergo interrogat? Ut id quod dixi efficeret, ut erubescentes illos haesitantesque firmaret ac fiduciam inderet. </div>
            <div type="sub" n="15">Neque tantum sequendo, sed etiam per interrogationem illam desiderium suum exhibuerunt. Cum enim nihil ab illo edidicissent vel audissent, Magistrum tamen vocant, sese discipulis annumerantes, et cur sequantur ostendentes, ut nempe utilia audirent. </div>
            <div type="sub" n="16">Animadverte, quaeso, illorum prudentiam. Non dixerunt, doctrina aut re quapiam necessaria nos imbue. Sed quid dicunt? Ubi manes? Nam quiete, ut jam dixi, ipsum alloqui, audire et discere cupiebant. </div>
            <div type="sub" n="17">Ideo nec differunt, nec dicunt, die crastino veniemus, et te publice loquentem audiemus: sed magnum audiendi studium prae se ferunt, quod ne quidem instante hora recedant; nam sol ad occasum vergebat: erat quippe hora circiter decima, inquit. </div>
            <div type="sub" n="18">Ideo Christus domum non docet, non locum; sed ut sequantur magis allicit, ostendens se illos in suos accepisse. Ideoque non quid simile dicit: Intempestivum esset vos nunc domum ingredi, audietis cras quod voletis; nunc domum abite: sed quasi amicos ex diuturna consuetudine, ipsos alloquitur. </div>
            <div type="sub" n="19">Cur ergo alibi dicit: Filius hominis non habet ubi caput reclinet; hic vero. Venite et videte ubi maneam? Quoniam illud, non habet ubi caput reclinet, significat illum, proprium sibi diversorium non habuisse, non quod in domo quapiam non maneret: id enim parabola significat. </div>
            <div type="sub" n="20">Evangelista porro dicit, ipsos die illa cum eo mansisse. Cur autem ita factum sit, non addidit, quod manifesta res esset. Neque enim alia de causa sequuti sunt eum, vel Christus accivit eos, quam ut doctrinam acciperent; quam tam copiose et cum tanto studio una nocte perceperunt, ut mox uterque ad alios advocandos properaret. </div>
         </div>
         <div type="sec" n="4">
            <div type="sub" n="1">Hinc nos quoque discamus omnia divinae doctrinae postponere, nullumque tempus non opportunum aestimare; sed etsi in alienam domum ingredi oporteat, etiamsi ignotum homines proceres ignotos adire, etiamsi intempestive et quovis tempore, nunquam hoc commercium esse negligendum. </div>
            <div type="sub" n="2">Cibus ergo, balnea, coenae, aliaque ad vitam pertinentia, suum tempus habeant: doctrina vero supernae philosophiae nullam habeat definitam horam; sed omne tempus ipsi proprium esto: Opportune, inquit, importune argue, obsecra, increpa. </div>
            <div type="sub" n="3">Propheta quoque ait: In lege ejus meditabitur die ac nocte. Moyses quoque Judaeis hoc semper facere praecipiebat. Nam ea quae ad vitam spectant, balnea dico et coenae, etsi necessaria sint, si frequentius adhibeantur, corpus extenuant: animae autem doctrina quanto magis inculcatur, tanto fortiorem reddit animam. </div>
            <div type="sub" n="4">Nunc autem nugis inutiliter omne tempus consumimus, auroram, matutinum, meridiem, vesperam in constituto loco vane impendimus; divina autem dogmata si semel aut bis per hebdomadam audiamus, torspescimus, nauseamus. </div>
            <div type="sub" n="5">Quare? Quia animo prave affecti sumus: appetitum studiumque ejus circa istaec omne dissolvimus; ideoque spiritualem escam non appetimus. </div>
            <div type="sub" n="6">Magnum hoc praeter alia est aegritudinis indicium, cum non esurimus, nec sitimus, sed utrumque nobis fastidiosum est. Si autem hoc, cum in corpore accidit, gravis morbi indicium et causa est, multo magis in anima. </div>
            <div type="sub" n="7">Quomodo igitur illam lapsam et dissolutam erigere poterimus? quibus operibus? quibus verbis? Si divinos sermones, propheticos, apostolicos, evangelicos aliosque omnes tractemus. </div>
            <div type="sub" n="8">Tunc enim sciemus longe melius esse his uti cibis, quam impuris aliis; sic enim licet intempestivas nugas et confabulationes vocare. Quid enim, quaeso, melius, de forensibus, de judicialibus, de militaribus rebus, an de caelestibus loqui, deque iis quae post hanc vitam eveniunt? </div>
            <div type="sub" n="9">Quid utilius, de vicino et ejus negotiis loqui, ac de alienis curiose perquirere, an de Angelis, et de rebus quae ad nostram vertuntur utilitatem verba facere? Quae enim vicini tui sunt, non tua; quae ad caelos pertinent, tua sunt. </div>
            <div type="sub" n="10">Sed licet, inquies, ei qui semel haec dixit, omnia implere. Quid vero de iis quae frustra et temere disputatis non idipsum cogitatis, sed totam in illis vitam impendentes, nullum disputationis finem invenitis? Necdum dico his longe graviora. </div>
            <div type="sub" n="11">Nam qui modestiores sunt, his de rebus mutuo fabulantur, segniores autem ignavioresque, mimos, saltatores, aurigas in sermone semper versant, auditum deturpantes, animam labefactantes; naturamque hujusmodi narrationibus praecipitem agunt, et in omne flagitii genus animum inducunt. </div>
            <div type="sub" n="12">Nam simulatque saltatoris nomen prolatum fuit, statim in anima depingitur ejus facies, coma, mollis vestis, illeque totus his longe mollior. </div>
            <div type="sub" n="13">Alius rursum flammam excitat et fovet, dum meretricem in confabulationem inducit, ejusque verba, habitum, oculos lascivos, mollem aspectum, cincinnos capillorum, fucatas pictasque genas. Annon quid humanum passi estis dum haec narrarem? </div>
            <div type="sub" n="14">Sed ne pudeat vobis, ne erubescatis: naturae namque necessitas id exigit, et sic anima afficitur pro ratione eorum quae narrantur. </div>
            <div type="sub" n="15">Quod si me loquente, si in ecclesia stantes, si ab illis semoti rebus, aliquid humanum audientes patimini, cogita quo affectu sint ii qui in theatro sedent, licentia fruentes multa, extra hunc honestum venerandumque consessum, cum impudentia magna illa videntes et audientes. </div>
            <div type="sub" n="16">Et cur, dicet fortasse quispiam ex iis qui non adhibent animum, si naturae necessitas sic animam afficit, illa relicta, nos accusas? Quia haec audiendo emolliri, illud opus est naturae: talia autem audire, non naturae est, sed arbitrii peccatum. </div>
            <div type="sub" n="17">Quandoquidem cum qui se igni admoveat, uri necesse est, id nempe vult naturae infirmitas: verum non natura nos igni et ustioni admovet. Id enim ex perversa solum voluntate pendet. </div>
            <div type="sub" n="18">Hoc igitur amoveri volo et corrigi, ut ne sponte vos praecipites detis, neque ad profundum nequitiae vos impellatis, vel sponte curratis ad rogum; ne flammae diabolo paratae nos obnoxios reddamus. </div>
            <div type="sub" n="19">Utinam vero nos omnes ab hac et illa flamma erepti, in sinum Abrahae recipiamur gratia et benignitate Domini nostri Jesu Christi, quicum Patri gloria simulque sancto Spiritui in saecula saeculorum, amen. </div>
         </div>
      </div>
      <div type="hom" n="19">
         <div type="title" n="title">Commentarius </div>
         <div type="title" n="title_2">[Homilia XIX] </div>
         <div type="sec" n="1">
            <div type="sub" n="1">Invenit hic primus fratrem suum Simonem, et dicit ei: Invenimus Messiam, quod est interpretatum Christus: Et adduxit illum ad Jesum. </div>
            <div type="sub" n="2">Deus initio cum fecit hominem, non reliquit illum solum, sed dedit ei adjutricem mulierem, ut habitaret cum eo: cum ex hoc contubernio multum lucri accessurum nosset. Quid enim si non uti par erat hoc beneficio usa sit mulier? </div>
            <div type="sub" n="3">Attamen si rei naturam quis exploraverit, magnam comperiet ex hoc contubernio utilitatem in eos qui mente valent derivatam. Neque id de viro tantum et uxore dicitur; sed etiam si fratres una vixerint, pari beneficio fruentur. </div>
            <div type="sub" n="4">Quamobrem propheta dicebat: Quam bonum et quam jucundum, habitare fratres in unum. Paulusque monet ne nostrum coetum deseramus. Hoc quippe est in quo a feris differimus. </div>
            <div type="sub" n="5">Ideo urbes construimus, fora, domos; ut una collecti simus, non habitaculo tantum, sed et caritatis vinculo. Cum enim natura nostra a conditore ita facta sit, ut aliis egeat, nec sibi ipsi satis sit; rem sic apte dispensavit Deus, ut indigentia hujusmodi a mutuo consortio et a conventibus juvetur. </div>
            <div type="sub" n="6">Ideoque nuptiae constitutae sunt, ut quod alteri deest, ab altero suppleatur, sicque natura, quae egena erat, sibi tandem sufficit; ita ut licet mortalis facta sit, successione ceu diuturnam immortalitatem servet. </div>
            <div type="sub" n="7">Poteram haec fusius prosequi, ostendereque quantum ex intima et sincera conjunctione lucri accedat. Sed aliud instat tractandum, cujus gratia haec a nobis dicta sunt. </div>
            <div type="sub" n="8">Andreas cum apud Jesum mansisset, multaque didicisset, non thesaurum in se abscondit, sed festinat et currit ad fratrem, ejus ipsum consortem redditurus. </div>
            <div type="sub" n="9">Cur vero non narravit Joannes quid dixerit eis Christus? Et undenam cognoscimus ipsos ideo apud illum mansisse? </div>
            <div type="sub" n="10">Id nuper a nobis ostensum est: licetque etiam ex iis quae hodie lecta sunt id ediscere. Animadverte enim quid hic fratri suo dixerit: Invenimus Messiam, quod interpretatum est Christus. </div>
            <div type="sub" n="11">Viden’ quo pacto quae brevi tempore didicerat, hinc ostendat? Nam et Magistri virtutem declarat, qui hoc ipsis suaserit, et ipsorum studium diligentiamque, qui haec jam a principio curarent. </div>
            <div type="sub" n="12">Hoc quippe verbum est animae adventum ejus summe desiderantis et de caelo venturum exspectantis, gaudioque exsultantis postquam apparuit, atque festinantis tantam rem caeteris nunciare. </div>
            <div type="sub" n="13">Hoc fraternae erat benevolentiae, amicae cognationis, sinceri affectus, in spiritualibus manum mutuo porrigere. Audi autem illum cum articuli additione loquentem. Non enim simpliciter dixit Messiam, sed Messiam illum. </div>
            <div type="sub" n="14">Sic quemdam Christum exspectabant, qui nihil commune cum aliis haberet. Animadverte autem, vel a principio, morigerum facilemque Petri animum. Statim nihilque moratus accurrit. Adduxit eum, inquit, ad Jesum. </div>
            <div type="sub" n="15">Sed nemo facilitatem ejus damnet, quod sine multo examine verbum acceperit. Verisimile enim est fratrem haec ipsi accurate et pluribus narrasse; verum Evangelistae ubique multa compendio narrant, brevitati studentes. </div>
            <div type="sub" n="16">Alioquin autem non dicit eum statim credidisse; sed adduxit eum ad Jesum, ipsi traditurus eum, ut omnia ab illo edisceret. Nam alius quoque discipulus aderat, et ad haec concurrebat. </div>
            <div type="sub" n="17">Quod si Joannes Baptista cum dixit, agnus est, et in Spiritu baptizat, clariorem hac de re doctrinam a Christo excipiendam reliquit, multo magis Andreas id effecit, qui non ad totum explicandum sufficere censebatur; sed ad ipsum lucis fontem deduxit fratrem, ita festinum et gaudentem, ut ne tantillum quidem cunctaretur. </div>
            <div type="sub" n="18">Intuitus autem eum Jesus dixit: Tu es Simon filius Jonae, tu vocaberis Cephas, quod interpretatur Petrus. Hic jam incipit divinitatem suam sensim revelare ex praedictionibus. Sic etiam cum Nathanaele fecit, et cum Samaritana muliere. </div>
         </div>
         <div type="sec" n="2">
            <div type="sub" n="1">Prophetae quippe non minus quam signa movent, nec fastum prae se ferunt. Nam miracula ab insipientibus saltem traducuntur. </div>
            <div type="sub" n="2">In Beelzebud, dicebant, ejicit daemonia. De prophetia nihil unquam tale dictum est. In Simone igitur et in Nathanaele hoc doctrinae usus est modo: in Andrea autem et Philippo non idipsum fecit. </div>
            <div type="sub" n="3">Quare? Quia illi testimonium Joannis habuerant, non modicam praeparationem: Philippus vero cum adstantes videret, fide dignum accepit ad fidem amplectendam indicium. </div>
            <div type="sub" n="4">Tu es Simon filius Jonae, tu vocaberis Cephas, quod interpretatur Petrus. A praesenti futurum credibile reddit. Nam qui patrem ejus memoravit, sine dubio futurum praevidebat. Praedictio autem cum laude conjuncta est. </div>
            <div type="sub" n="5">Hoc porro non adulantis erat, sed futurum praedicentis, idque inde palam est. Animadverte autem, quam vehementer Samaritanam, praeterita revelans, reprehendat. </div>
            <div type="sub" n="6">Quinque viros habuisti, inquit, et is quem nunc habes, non vir tuus est. Sic et pater ejus multa de prophetia verba facit contra idolorum cultum. Annuncient quae vobis ventura sunt; et rursum, Annunciavi et salvos feci, et non erat in vobis alienus. </div>
            <div type="sub" n="7">Et in tota prophetia hoc ipsum tractat. Hoc enim maxime opus Dei est, quod non possint daemones imitari, etiamsi admodum contendant. Nam in miraculis potest quaedam species decipere: futura vero accurate praedicere, unius immortalis naturae est. </div>
            <div type="sub" n="8">Quod si id daemones aliquando fecerint, insipientes fallendo fecerunt: unde et vaticinia eorum semper falsa deprehenduntur. </div>
            <div type="sub" n="9">Petrus vero nihil ad haec respondet: nondum enim quidpiam clare noverat, sed interim ediscebat: neque praedictionem illam clare videbat: neque enim dixit, Ego te cognominabo Petrum, et super hanc petram aedificabo Ecclesiam meam. </div>
            <div type="sub" n="10">Sed, tu vocaberis Cephas. Illud enim auctoritatis et potestatis majoris erat. Christus vero non statim et ab initio totam potestatem exhibet suam, sed interim humilius loquitur. </div>
            <div type="sub" n="11">Postquam autem divinitatem suam demonstravit, cum majore agit auctoritate dicens: Beatus es Simon, quia Pater meus revelavit tibi; et rursum: Et ego dico tibi, Tu es Petrus, et super hanc petram aedificabo Ecclesiam meam. </div>
            <div type="sub" n="12">Hunc ergo sic vocavit, Jacobum autem et fratrem, filios tonitrui. Quare? Ut ostendat se eumdem ipsum esse qui et vetus testamentum dedit, et nomina mutavit, qui Abram Abraham vocavit, Saram Sarram, Jacob Israelem. </div>
            <div type="sub" n="13">Multis etiam ab ortu nomina imposuit, ut Isaaco, Samsoni, et aliis ab Esaia et Osee memoratis; quibusdam etiam eam quam a parentibus acceperant appellationem mutavit, ut supra dictis et Jesu filio Nave. Nam id in more erat apud veteres, ut ex rebus nomina imponerent, quod et Elias fecit. </div>
            <div type="sub" n="14">Id vero non sine causa, sed ut ipsum nomen beneficii divini monimentum esset, et memoria perpetua per expressam nominibus prophetiam auditorum animis insideret: sic Joannem a principio vocavit. </div>
            <div type="sub" n="15">Nam qui a puero virtute clari futuri erant, inde nomina sumebant: iis vero qui postea clari futuri erant, postea nomen imponebatur. </div>
         </div>
         <div type="sec" n="3">
            <div type="sub" n="1">Sed tunc diversa singuli nomina accipiebant, nunc autem unum omnes habemus, illis omnibus majus, quando Christiani appellamur, et filii Dei, et amici et corpus unum. </div>
            <div type="sub" n="2">Illa quippe appellatio plus quam aliae omnes nos excitat, diligentioresque ad virtutem exercendam efficit. </div>
            <div type="sub" n="3">Ne ergo indigna faciamus tanti nominis honore, cogitantes dignitatis excellentiam, qua Christi nomine vocamur. Sic enim nos Paulus appellavit. Cogitemus revereamurque nominis magnitudinem. </div>
            <div type="sub" n="4">Si enim, qui ducis cujuspiam insignis, vel conspicui viri esse dicitur, altum sapit cum se illius vel illius esse dicitur, nomenque illud magno sibi ducit esse honori, totisque viribus nititur, ne per ignaviam suam tanto nomini notam infamiae inurat; </div>
            <div type="sub" n="5">nos qui non a duce vel principe terreno, non ab Angelo, vel Archangelo, vel Seraphino, sed ab eorum Rege nomen sortiti sumus, annon animam quoque nostram potius exponemus, ut ne is qui nos hoc honore affecit, contumelia afficiatur? </div>
            <div type="sub" n="6">Annon Imperatorios ordines nostis, scutatorum, hastatorum, qui Imperatorem stipant, quanto nempe fruantur honore? Ita et nos, qui longe propinquiores Regi nostro sumus, et tanto propinquiores, quanto propinquius est corpus capiti, nihil non acturi sumus, ut Christum imitemur. </div>
            <div type="sub" n="7">Quid ergo ait Christus: Vulpes foveas habent, et volucres caeli nidos, Filius autem hominis non habet ubi caput suum reclinet. </div>
            <div type="sub" n="8">Hoc si a vobis exigamus, forte grave et onerosum multis videbitur: quapropter tam accuratam imitationem non exposcam, ut infirmitati vestrae parcam. </div>
            <div type="sub" n="9">Rogo autem ne pecuniis nimis haereatis, sed ut ego ob infirmitatem vestram tantam a vobis virtutem non exigo; sic et vos multo magis a nequitia recedatis. </div>
            <div type="sub" n="10">Non accuso eos qui domos habent, agros, pecunias, servos; sed volo ut licite et cum decore illa possideatis. Quid est cum decore? ut domini, non servi illorum sitis, ut ea possideatis, non illa vos possideant; iis utamini, non abutamini. </div>
            <div type="sub" n="11">Opes ideo sic vocantur, ut iis in opera necessaria utamur, non ut illas custodiamus. Hoc quippe servi est, illud heri. Custodire, servi est; impendere, heri et potestatem habentis. </div>
            <div type="sub" n="12">Non ideo accepisti, ut in terram defodias, sed ut distribuas. Si vellet Deus ut illae servarentur, non hominibus dedisset, sed in terra occulta dimisisset. </div>
            <div type="sub" n="13">Quia autem vult illas impendi, ideo permisit ut illas haberemus, ut illas mutuo communicaremus. Sin apud nos retineamus, non ultra domini illarum sumus. </div>
            <div type="sub" n="14">Si autem illas augere velis, ideoque servas: illa profecto optima erit augendi ratio, si dispergas et undique distribuas. Nullus enim proventus sine sumtu, nullae divitiae sine expensa: id quod in rebus saecularibus videre est. </div>
            <div type="sub" n="15">Sic mercator, sic agricola facit; hic semina, ille pecunias spargit: ille navigat et pecunias impendit; hic per totum laborat annum, serit, excolit. </div>
            <div type="sub" n="16">Hic autem nullo eorum est opus; non apparanda navis est, non jungendi boves sunt, non aranda terra, non aeris intemperies observanda, non grando timenda. </div>
            <div type="sub" n="17">Non hic fluctus sunt, non scopuli. Haec navigatio, haec sementis, hoc uno opus habet, ut facultates dispergantur, caetera vero omnia agricola ille curabit de quo ait Christus: Pater meus agricola est. </div>
            <div type="sub" n="18">Quomodo absurdum non fuerit, ubi sine labore omnia sumere possumus, supinos et oscitantes manere; ubi vero multi sudores, labores, solicitudines, et postea spes incerta, ibi omnem diligentiam adhibere? </div>
            <div type="sub" n="19">Ne, quaeso, ne cum de salute nostra agitur, tantopere desipiamus; sed onerosiora illa mittentes, ad faciliora et utiliora curramus, ut et futura consequamur bona, gratia et misericordia Domini nostri Jesu Christi, qui cum Patri gloria una cum Spiritu sancto nunc et semper, et in saecula saeculorum, amen. </div>
         </div>
      </div>
      <div type="hom" n="20">
         <div type="title" n="title">Commentarius </div>
         <div type="title" n="title_2">[Homilia XX] </div>
         <div type="sec" n="1">
            <div type="sub" n="1">In crastinum voluit exire in Galilaeam, et invenit Philippum, et dicit ei: Sequere me. Erat autem Philippus a Bethsaida civitate Andreae et Petri. </div>
            <div type="sub" n="2">Solicite quaerenti aliquid superest, ut in proverbio fertur. Christus vero aliquid magis subindicavit dicens, qui quaerit invenit. Unde mirari subit cur Philippus Christum sequutus sit. Andreas quippe venit cum audisset a Joanne, Petrus vero cum audisset ab Andrea. </div>
            <div type="sub" n="3">Hic autem cum nihil ab alio didicisset, tantum dicente Christo, Sequere me, obtemperavit statim, nec recessit, sed et praedicator aliis fuit. Accurens enim ad Nathanaelem, ait: Quem scripsit Moyses in lege et prophetae, invenimus. </div>
            <div type="sub" n="4">Viden’ quam vigilaret, et quam frequenter Moysis scripta meditaretur, atque expectaret Christi adventum? Nam illud, invenimus, ejus est qui semper quaerit. In crastinum exivit Jesus in Galilaeam. Antequam enim ipsi ullus haereret, neminem vocat. </div>
            <div type="sub" n="5">Id vero non sine causa fecit, sed summa sapientia atque prudentia. Nam si nemine sponte accedente ipsos ille attraxisset, fortasse postea resiliissent. Ubi autem illud ultro delegerunt, firmi postea mansere. </div>
            <div type="sub" n="6">Philippum autem vocat sibi magis notum, utpote qui in Galilaea natus et educatus esset. Assumtis ergo discipulis, ad reliquorum venatum proficiscitur, ac Philippum et Nathanaelem attrahit. </div>
            <div type="sub" n="7">De hoc autem non tam mirabile fuit, quia Jesu fama per totam Syriam pervolaverat; sed mirum erat quod Petrus et Jacobus et Philippus sequuti sint, non modo quod ante signa crediderint, sed etiam quod ex Galilaea essent, unde nec propheta prodibat, neque aliquid boni exibat; </div>
            <div type="sub" n="8">rustica quippe gens erat, agrestis, aspera. Verum inde Christus potentiam ostendit suam, dum ex terra nullum ferente fructum, selectam discipulorum partem eduxit. </div>
            <div type="sub" n="9">Verisimile igitur est Philippum, quod Petrum vidisset et Joannem audisset, sequutum esse; credibile quoque est Christi vocem aliquid in illo operatam esse: noverat enim Christus quinam idonei futuri essent. </div>
            <div type="sub" n="10">Evangelista autem haec omnia carptim enarrat. Quod Christus venturus esset hoc ille sciebat: quod vero hic esset Christus ignorabat, id quod ipsum vel a Petro vel a Joanne audivisse puto. </div>
            <div type="sub" n="11">Joannes porro vicum illius nominat; ut agnoscas Deum infirma mundi elegisse. Invenit Philippus Nathanael, et dicit illi: Quem scripsit Moyses in lege et prophetae, invenimus, Jesum filium Joseph a Nazaret. </div>
            <div type="sub" n="12">Haec dicit ut fidem praedicationi conciliaret, ex Moyse nempe et Prophetis, utque auditorem inde venerabundum redderet. </div>
            <div type="sub" n="13">Quia enim Nathanael peritus erat, et veritatis studiosus sectator, ut etiam Christus testificatus est, ipsaque res comprobavit, jure illum ad Moysen et Prophetas misit, ut sic praedicatum illum susciperet. </div>
            <div type="sub" n="14">Si autem illum filium Joseph appellat, ne turberis. Adhuc enim Josephi filius esse existimabatur. Et unde constat, Philippe, hunc esse quem dicis? Quod signum das nobis? Non sufficit enim ita pronunciare. Quod signum vidisti? quod miraculum? </div>
            <div type="sub" n="15">Non sine periculo tantis rebus temere fides habetur. Quod ergo habes argumentum? Idem ipsum, inquit, quod Andreas. Nam ille cum thesaurum quem repererat enunciare non valeret, neque verbis declarare, fratrem quem reperit illo adducit. </div>
            <div type="sub" n="16">Sic et iste, quomodo ille sit Christus, et quomodo illum prophetae praenunciarint, non dicit; sed ducit illum ad Jesum, sciens illum non ultra discessurum esse, si illius verba doctrinamque gustaret. </div>
            <div type="sub" n="17">Et dixit Nathanael: A Nazaret potest aliquid boni exire? Dicit ei Philippus: Veni, et vide. Vidit Jesus Nathanael venientem ad se, et dicit de eo: Ecce vere Israelita, in quo dolus non est. </div>
            <div type="sub" n="18">Quod dixisset, A Nazaret potest aliquid boni exire? ideo hominem laudat et miratur. Atqui incusandus potius erat. Minime. Neque enim verba non credentis erant, neque criminatione digna, sed laude. </div>
            <div type="sub" n="19">Quomodo et qua ratione? Quia hic magis quam Philippus in propheticis versatus erat. Audierat enim ex Scripturis Christum ex Bethleem oriturum esse, et ex vico in quo fuerat David. </div>
            <div type="sub" n="20">Ea itaque fama apud Judaeos obtinebat, et propheta olim praedicaverat his verbis: Et tu Bethleem nequaquam minima es in principibus Juda; ex te enim exiet dux qui regat populum meum Israel. </div>
            <div type="sub" n="21">Cum audisset ergo a Nazaret esse, turbatus est et dubitavit, quod Philippi verba cum prophetica praedictione non consonare videret. Animadverte autem ejus in ipsa dubitatione prudentiam modestiamque. </div>
            <div type="sub" n="22">Non enim statim dixit, me fallis, o Philippe, et mentiris. Non credo, non adibo: a prophetis didici Christum a Bethlehem venturum esse; et tu dicis, a Nazaret. Ergo non is ipse est. Verum nihil simile dixit. Sed quid? </div>
            <div type="sub" n="23">Adit illum et ipse, ac dum non admittit eum a Nazaret esse, accuratum Scripturarum studium ostendit, et mores suos fallaciae non obnoxios; quod autem haec nunciantem non respuat, magnum Christi adventus desiderium exhibit. </div>
            <div type="sub" n="24">Cogitabat enim potuisse Philippum circa locum errare. </div>
         </div>
         <div type="sec" n="2">
            <div type="sub" n="1">Animadverte item, quam moderate fidem ipsi neget, et interroget. Neque enim dixit, Nihil boni fert Galilaea. Sed quomodo, A Nazaret potest aliquid boni esse? </div>
            <div type="sub" n="2">Philippus quoque admodum prudens erat. Neque enim contradicente illo, indignatur vel aegre fert; sed perstat tamen ut virum ad Christum adducat, et a principio apostolicam constantiam exhibet. </div>
            <div type="sub" n="3">Ideoque ait Christus: Ecce vere Israelita, in quo dolus non est. Itaque potest Israelita mendax esse: sed non hic vir talis, ejus quippe judicium nullam habet personarum acceptionem, nihil ad gratiam, nihil ad odium loquitur. </div>
            <div type="sub" n="4">Atqui Judaei quoque interrogati ubi Christus nasceretur, dixerunt, in Bethlehem, et hoc testimonium protulerunt: Et tu Bethlehem, nequaquam minima es in principibus Juda. </div>
            <div type="sub" n="5">Verum illi priusquam ipsum viderent haec testificabantur. Ubi autem viderunt, prae invidia testimonium occultarunt dicentes: Hunc autem nescimus unde sit. </div>
            <div type="sub" n="6">Nathanael vero non sic; sed quam a principio de illo opinionem habuit, hanc servavit, nempe illum a Nazaret non esse. Cur ergo illum Nazarenum prophetae vocant? quod ibi educatus fuisset, et mansisset. </div>
            <div type="sub" n="7">Non dicit autem Christus, Non sum ex Nazaret, ut tibi Philippus nunciavit, sed ex Bethlehem, ne statim dubitationem injiceret. Ad haec, etiamsi id persuasisset, non idoneum tamen illud indicium erat, quod ipse Christus esset. </div>
            <div type="sub" n="8">Quid enim vetabat, eum qui in Bethlehem natus esset non esse Christum, ut tam multi illic nati? Hoc ergo mittit, quodque illum magis ad credendum trahere poterat id agit, dum declarat se illorum colloquio praesentem fuisse. </div>
            <div type="sub" n="9">Cum dixisset ergo ille: Unde me nosti? respondit, Priusquam te Philippus vocaret, cum esses sub ficu, vidi te. Vide mihi hominem constantem et firmum. </div>
            <div type="sub" n="10">Cum dixisset enim Christus, Ecce vere Israelita, non laudibus emollitus est, non encomiis raptus, sed perstat inquirens et accuratius explorans, vultque clarum quidpiam ediscere. </div>
            <div type="sub" n="11">Ipse igitur ut homo adhuc perquirit, Jesus autem ut Deus respondet, jam te ante vidi; morum quippe ejus aequitatem, non ut homo qui ipsum sequutus esset, sed jam olim ut Deus noverat: et nunc vidi te sub ficu, cum nullus ibi adesset, nisi Philippus et Nathanael, qui seorsim ibi haec loquebantur. </div>
            <div type="sub" n="12">Ideo dictum est: Videns illum a longe dixit, Ecce vere Israelita. Ut edisceret, etiam antequam Philippus adventaret haec loquutum Christum esse, ne suspectum testimonium haberet. Ideoque et tempus dixit et locum, et arborem. </div>
            <div type="sub" n="13">Nam si tantum dixisset, Antequam Philippus veniret te videram, res suspecta fuisset, quasi ipse misisset Philippum, nihilque magni diceret. </div>
            <div type="sub" n="14">Nunc autem, et quod locum dicat in quo loquebatur cum Philippo, et quod arboris speciem, et quod colloquii tempus, nihil dubii circa rem praenunciatam relinquit. </div>
            <div type="sub" n="15">Neque hinc tantum; sed alio quoque modo ipsum erudit; dum memorat ea quae dixerant, nempe, A Nazaret potest aliquid boni esse? quo illum sibi maxime conciliavit; </div>
            <div type="sub" n="16">et quod illum ita loquentem non improbaverit, sed laudaverit, miratusque fuerit: unde hinc etiam vere Christum illum esse cognovit, tum a prophetia, tum quod ejus sententiam accurate exploraret, quo ostendebat se illa etiam quae in mente erant intelligere: ad haec etiam quod ea quae ipse apud se loquutus erat, non argueret, imo laudaret. </div>
            <div type="sub" n="17">Quod a Philippo vocatus fuisset, id dixit, ea vero quae mutuo loquuti fuerant missa fecit, ejus conscientiae relinquens, quod nollet eum amplius arguere. </div>
         </div>
         <div type="sec" n="3">
            <div type="sub" n="1">Quid igitur? An solum cum Philippus vocavit, eum vidit? annon etiam antea insomni illo oculo viderat? Viderat sane: idque nemo diffiteatur. Sed hic illud tantum quod opus erat dicendum fuit. </div>
            <div type="sub" n="2">Quid ergo ille? Quia signum non dubium praescientiae ejus acceperat, ad confessionem venit, et per cunctationem priorem, accurationem suam ostendens, et postea per consensum prohibitatem suam exhibens. </div>
            <div type="sub" n="3">Nam respondit, inquit, et ait, Rabbi, tu es Filius Dei, tu es Rex Israel. Viden’ animam gaudio exsultantem, et verbis Jesum amplexantem? </div>
            <div type="sub" n="4">Tu es, inquit, ille exspectatus et desideratus. Viden’ stupentem, mirantem, exsultantem, salientem prae voluptate? </div>
            <div type="sub" n="5">Ita nos quoque gaudere oportet, quibus Filii Dei cognitio data est; gaudere, inquam, non mente tantum, sed rebus ipsis gaudium efferre. Quid autem gaudentium est? obtemperare ei quem nosti. </div>
            <div type="sub" n="6">Credentium autem est ea facere, quae ipse velit. Nam si ea facturi sumus, quae ipsum ad iram provocent; undenam ostendemus nos gaudere? </div>
            <div type="sub" n="7">Cum quis domi amicum excipit, non videtis quomodo cum gaudio omnia faciat, undique circumcursans, nulli rei parcens, etiamsi opus sit facultates omnes profundere; idque ut amico placeat. </div>
            <div type="sub" n="8">Quod si vocanti non obtemperaret, neque ad ejus placitum omnia faceret, etiamsi millies diceret se de ipsius adventu laetari, non utique fides ei ab hospite haberetur, et merito sane: illud enim operibus exhibendum esset. </div>
            <div type="sub" n="9">Itaque quia Christus ad nos venit, ostendamus nos gaudere, nihilque quod ad iracundiam provocare possit faciamus, ornemus domum illam in quam advenit: hoc gaudentium est. </div>
            <div type="sub" n="10">Apponamus in prandium id quod ipsi maxime placet: hoc exsultantium est. Quodnam vero prandium illud est? Ipse ait: Meus cibus est, ut faciam voluntatem ejus qui misit me. </div>
            <div type="sub" n="11">Pascamus ipsum esurientem, potum demus sitienti; si vel aquam frigidam dederis, accipiet, te quippe amat; amici vero dona, quantumvis exigua, amico magna videntur esse. </div>
            <div type="sub" n="12">Tu vero solum ne segnis esto, etiamsi duos obolos deposueris, non aversabitur, sed tamquam magnas opes accipiet. Cum enim nullo indigeat, neque haec ipsi necessaria sint, jure non munerum magnitudinem, sed dantis propositum spectat. </div>
            <div type="sub" n="13">Tantum ostende te adventantem ipsum amare, te ea de causa nihil non agere, te de praesentia ejus gaudere. Vide quomodo ille erga te sit affectus. Propter te advenit, animam pro te posuit: et post tanta beneficia, ne rogare quidem te recusat. </div>
            <div type="sub" n="14">Pro Christo enim, inquit, legatione fungimur, tamquam Deo obsecrante per nos. Ecquis ita furiosus est, ut dominum suum non amet? Hoc et ego dico: scioque nostrum singulos non aliter verbo saltem et mente sensuros esse. </div>
            <div type="sub" n="15">Sed non verbis tantum, sed etiam operibus vult is qui amatur amorem exhiberi. Nam si ita quidem loquamur, neque praestemus id quod amantes solent, ridicula sane res est, non apud Deum tantum, sed etiam apud homines. </div>
            <div type="sub" n="16">Quoniam igitur verbis tantum confiteri, et rebus contraria praestare, non inutile modo, sed etiam perniciosum est; rogo confessionem per opera exhibeamus, ut ipse nos confiteatur illo die, quando apud Patrem quinam digni sint confitebitur: in Christo Jesu Domino nostro, per quem et cum quo Patri gloria simulque sancto Spiritui, nunc et semper, et in saecula saeculorum, amen. </div>
         </div>
      </div>
      <div type="hom" n="21">
         <div type="title" n="title">Commentarius </div>
         <div type="title" n="title_2">[Homilia XXI] </div>
         <div type="sec" n="1">
            <div type="sub" n="1">Respondit Nathanael, et dicit ei: Rabbi, tu es Filius Dei, tu es Rex Israel. Respondit Jesus, et dixit ei: Quia dixi tibi, vidi te sub ficu, credis? Majora his videbis. </div>
            <div type="sub" n="2">Multa nobis cura opus est, dilecti, multisque vigiliis, ut sacrarum Scripturarum profundum inspicere possimus, neque enim supini vel dormitantes possumus ejus sensa percipere. </div>
            <div type="sub" n="3">Sed opus est accurato examine, assiduisque precibus, ut vel tantillum possimus in sacra illa mysteria penetrare. Ecce namque hodie non levis nobis quaestio proponitur, sed quae multa egeat diligentia, multa perquisitione. </div>
            <div type="sub" n="4">Cum Nathanael dicit, Tu es Filius Dei; respondet Christus, Quia dixi tibi, Vidi te sub ficu, credis? majora his videbis. Quid quaeritur circa praemissa verba? </div>
            <div type="sub" n="5">Cur Petrus post tanta miracula, post tantam susceptam doctrinam, sic confessus, Tu es Filius Dei, beatus praedicatur, utpote cui Pater haec revelaverit; </div>
            <div type="sub" n="6">Nathanael vero qui ante signa, ante doctrinam, idem ipsum est loquutus, nihil tale audivit; sed quasi nihil tantum dixisset, quantum opus erat, ad majora mittitur? </div>
            <div type="sub" n="7">Quid igitur in causa est? Quia eadem quidem verba loquuti sunt Petrus et Nathanael, nec tamen eodem uterque sensu. Sed Petrus quidem confessus est eum Filium Dei, ut verum Deum, Nathanael vero simplicem hominem. </div>
            <div type="sub" n="8">Et undenam id nobis liquet? Ex sequentibus. Postquam dixit enim, Tu es Filius Dei, addidit, tu es Rex Israel. Filius autem Dei, non Israelis tantum, sed etiam orbis totius Rex est. </div>
            <div type="sub" n="9">Neque inde solum id palam est, sed etiam ex sequentibus. Petro namque nihil ultra adjecit Christus, sed quasi fides ejus perfecta esset, Ecclesiam dicit se super confessionem ejus aedificaturum esse: hic vero nihil hujusmodi, imo contrarium observes. </div>
            <div type="sub" n="10">Quasi enim confessio illa potiore sui parte deficeret, reliqua subdidit. Quid enim ait? Amen, amen dico vobis: Amodo videbitis caelum apertum, et Angelos Dei ascendentes et descendentes super Filium hominis. </div>
            <div type="sub" n="11">Viden’ quomodo illum paulatim de terra erigat, et eo deducat, ne ipsum tamquam simplicem hominem effingat? Is enim cui Angeli serviunt, super quem Angeli ascendunt et descendunt, quo pacto homo fuerit? </div>
            <div type="sub" n="12">Ideo dixit, majora his videbis, quod explicans, Angelorum ministerium attulit; ac si diceret: Magnum tibi hoc videtur, o Nathanael, ideoque me ut Israelis Regem confessus es: quid ergo dices cum videris Angelos super me ascendentes et descendentes? </div>
            <div type="sub" n="13">His illi suadens, ut se Angelorum etiam Dominum confiteatur. Nam quasi ad genuinum Regis filium, sic descendebant et ascendebant ministri regii. </div>
            <div type="sub" n="14">Hoc modo tempore crucis, illo autem in Resurrectione et Ascensione, imo antea quando accesserunt, et ministrabant ei, quando ipsius natales praedicabant, quando clamabant, Gloria in excelsis Deo, et in terra pax. </div>
            <div type="sub" n="15">Quando ad Mariam venerunt, quando ad Josephum. Quod saepe fecerat, nunc facit. Duo praedicit, et alterius indicium dat, alterum ex hoc confirmat futurum. </div>
            <div type="sub" n="16">Ex supra dictis alia jam demonstrata fuerant, quale illud erat ante Philippi vocationem, Vidi te sub ficu; alia eventura erant, et ex parte evenerant, Angelorum nempe descensus et ascensus, in cruce, in Resurrectione, in Ascensione: cui rei ex praedictis fidem facit, etiam ante eventum. </div>
            <div type="sub" n="17">Nam qui jam in praeteritis ejus virtutem agnovit, futura si audiat, facilius accipiet. Quid ergo Nathanael? Nihil ad hoc respondit. </div>
            <div type="sub" n="18">Ideo Christus hic finem dicendi facit, sinens illum dicta secum reputare, nec volens omnia statim effundere, sed jacto in bonam terram semine, sinit eam fructus per otium proferre. </div>
            <div type="sub" n="19">Id quod alibi sic declarabat: Simile est regnum caelorum homini, qui seminavit bonum semen: cum autem dormiret, venit inimicus ejus, et superseminavit zizania in medio tritici. </div>
            <div type="sub" n="20">Die tertia nuptiae factae sunt in Cana Galilaeae. Et vocatus est Jesus ad nuptias. Erat autem mater Jesu ibi, et fratres ejus. Jam dixi eum in Galilaea notiorem fuisse; quare vocant eum ad nuptias, ipseque adest. </div>
            <div type="sub" n="21">Non enim ad dignitatem suam respiciebat, sed erat ad beneficium nobis inferendum paratus. Nam qui non dedignatus est formam servi accipere, multo minus dedignabitur ad nuptias servorum venire. </div>
            <div type="sub" n="22">Qui cum publicanis et peccatoribus versabatur, multo minus recusabit cum invitatis ad nuptias recumbere. </div>
            <div type="sub" n="23">Qui vocaverant, non congruentem de illo opinionem habebant, neque ut magnum quempiam virum invitabant; sed ut popularem et sibi notum; et hoc subindicavit Evangelista dicens: Erat autem mater Jesu ibi, et fratres eius; quemadmodum illam et fratres ejus, ita et Jesum vocaverant. </div>
            <div type="sub" n="24">Et deficiente vino, dicit mater ejus ad eum: Vinum non habent. Hic jure quaeratur: Unde matri in mentem subiit quid magnum de filio opinari: nullum enim adhuc signum fecerat: nam hoc fecit, inquit, initium signorum Jesus in Cana Galilaeae. </div>
         </div>
         <div type="sec" n="2">
            <div type="sub" n="1">Quod si quis dixerit, non idoneum hoc esse argumentum, quod illud sit initium signorum, eo quod additum sit, in Cana Galilaeae; quasi hoc primum ibi factum sit; nec tamen absolute primum: verisimile quippe est illum alibi alia fecisse. </div>
            <div type="sub" n="2">Respondebimus ei id quod jam primo diximus. Quodnam illud est? Id quod ait Joannes: Ego autem nesciebam eum, sed ut manifestetur in Israel, propterea veni ego in aqua baptizans. Nam si in primaeva aetate miracula edidisset, non opus habuissent Israelitae altero, qui ipsum indicaret. </div>
            <div type="sub" n="3">Qui enim cum vir factus esset, ita ex miraculis celebratus est, non in Judaea tantum, sed etiam in Syria et ultra; idque trium tantum annorum spatio: imo ne tribus quidem annis ad famam opus habuit; sed quam primum fama ejus ubique pervagata est. </div>
            <div type="sub" n="4">Qui ergo tam brevi spatio temporis ob miraculorum multitudinem ita claruit, ut nomen ejus omnibus notum esset; multo magis si adhuc puer miracula edidisset, non potuisset tanto tempore latere: majori quippe admirationi fuissent miracula a puero facta, cum maxime tempus et duplex et triplex, imo amplius fuerit. </div>
            <div type="sub" n="5">Verum nihil aliud puer fecit, nisi id tantum quod Lucas enarrat, duodennem ipsum sedisse in medio doctorum audientem, et interrogatione sua admirandum visum fuisse. Alioquin autem jure ac merito non coepit in puerili aetate miracula edere. </div>
            <div type="sub" n="6">Putassent enim rem illam vere phantasma esse: nam si de illo jam viro id multi suspicati sunt; multo magis id credidissent, si admodum juvenis signa fecisset. </div>
            <div type="sub" n="7">Et invidia permoti ipsum citius et ante constitutum tempus in crucem egissent: atque ita res ad oeconomiam spectantes creditae non fuissent. Quomodo igitur matri in mentem subiit, inquies, magnum quid de illo existimare? </div>
            <div type="sub" n="8">Manifestari jam coeperat, et ex Joannis testimonio, et ex iis quae discipulis ipse dixerat: ante haec autem omnia, ipsa conceptio, et quae in natali ejus gesta sunt, magnam matri circa filium existimationem indebant. </div>
            <div type="sub" n="9">Audivit enim, inquit, de puero et conservabat in corde suo. Sed cur, inquies, non id antea dixit? Quia, ut dixi, tunc coepit in publicum prodire. Antehac enim tamquam unus e vulgo versabatur: quapropter non audebat mater tale quidpiam ipsi dicere. </div>
            <div type="sub" n="10">Ubi autem audivit Joannem propter ipsum venisse, ac de illo tale testimonium perhibuisse, discipulos ipsum habere, tunc demum cum fiducia rogat illum, et deficiente vino dicit, Vinum non habent. </div>
            <div type="sub" n="11">Volebat enim et illos beneficio devincire, seque splendidiorem per filium reddere; et forte humanum quidpiam passa est, ut et fratres ejus qui dicebant: Ostende teipsum mundo, quod vellent ex miraculis sibi gloriam comparare. </div>
            <div type="sub" n="12">Ideo sic illi asperius respondit: Quid mihi et tibi est, mulier? Nondum venit hora mea. Nam quod admodum matrem veneraretur, audi Lucam narrantem quam subditus esset parentibus; necnon hunc Evangelistam dicentem quantam illius curam in cruce habuerit. </div>
            <div type="sub" n="13">Ubi enim parentes rem divinam non impediunt neque prohibent, cedendum ipsis est; et si secus fiat, periculum magnum est: cum autem a nobis intempestive quidpiam postulant, nobisque officiunt in spiritualibus, non tutum est ipsis obsequi. </div>
            <div type="sub" n="14">Ideoque hic ita respondet, et alibi rursum: Quae est mater mea, et qui sunt fratres mei? Nondum enim eam quam par erat de ipso opinionem habebant; sed quia ipsum pepererat, matrum more putabat se illi posse omnia praecipere, quae illum ut dominum colere et adorare debuisset: ideo tunc ita respondit. </div>
            <div type="sub" n="15">Cogites velim, quid illud erat, circumstante populo, totaque turba ipsum intentis animis audiente, doctrinamque percipiente, illam in medium accedentem a concione ipsum abducere, ut seorsim alloqueretur: non domum ingredi, sed foras ipsum solum educere. </div>
            <div type="sub" n="16">Idcirco dicebat ille, Quae est mater mea, et qui sunt fratres mei? non matrem contumelia afficiens, absit; sed ipsi optime consulens, nec sinens eam vile quidpiam et abjectum de se existimare. </div>
            <div type="sub" n="17">Nam si aliorum curam gerebat, nihilque non agebat ut congruentem de se opinionem illis ingereret, multo magis erga matrem id agebat? </div>
            <div type="sub" n="18">Quia enim verisimile est, cum talia audisset a filio, noluisse tamen obtemperare, sed primas sibi semper vindicasse partes, utpote matrem, ideo sic ille respondit. </div>
            <div type="sub" n="19">Neque enim illam ab humili opinione ad sublimiorem sententiam erexisset, si semper exspectasset illa, se ab ipso tamquam a filio honorandam, neque ipsum ut Dominum habituram esse. </div>
            <div type="sub" n="20">Hac ergo de causa sic tunc loquebatur: Quid mihi et tibi est mulier? Alia quoque causa non minus necessaria afferri potest; quaenam illa? Ne gesta miracula in suspicionem venirent: ab indigentibus enim, non a matre rogandus erat. </div>
            <div type="sub" n="21">Quare? Quia illa quae cognatorum precibus impetrantur, licet magna, non ita grata sunt praesentibus ut plurimum. Cum autem indigentes ipsi supplicant, tunc miraculum suspicione vacat, purae laudes sunt, magna utilitas. </div>
         </div>
         <div type="sec" n="3">
            <div type="sub" n="1">Etenim si quis optimus medicus in aegrorum complurium domos ingressus, ab aegrotis vel adstantibus nihil audiat, sed a matre tantum rogetur, hinc suspectus et molestus aegris erit, ac neque aegri, neque adstantes magnum quidpiam ab illo exspectabunt. </div>
            <div type="sub" n="2">Ideo tunc increpavit dicens, Quid mihi et tibi est mulier? monens illam ne simile quidpiam in posterum ageret. Curae namque illi erat maternus honor, multoque magis illius salus, et multis praestanda beneficia, pro quibus carnem induerat. </div>
            <div type="sub" n="3">Haec itaque verba non erant arroganter matrem alloquentis; sed dispensationis qua et illam institueret, et miracula cum dignitate fieri provideret. </div>
            <div type="sub" n="4">Nam quod magno illam in honore haberet, vel hoc ipsum, ut caetera taceam, quod illam increpare videatur, probare potest, indignatioque ipsa magnam prae se fert reverentiam. Quonam autem pacto, in sequenti concione dicemus. </div>
            <div type="sub" n="5">Haec itaque cogitans, cum audieris mulierem quamdam dicentem, Beatus venter qui te portavit, et ubera quae suxisti, illumque respondentem, Quinimmo beati qui faciunt voluntatem Patris mei; eadem sententia haec dicta esse existimato. </div>
            <div type="sub" n="6">Non enim matrem repellentis responsio est, sed declarantis, nihil ipsi profuturum fuisse partum, nisi admodum proba fidelisque fuisset. </div>
            <div type="sub" n="7">Si porro Mariae nihil proderat quod Christum genuisset, nisi virtute interiori praedita fuisset, multo minus nobis proderit probitatis expertibus, si patrem, si fratrem, si filium probum et virtute praeditum habeamus; </div>
            <div type="sub" n="8">si nos ejus virtute procul fuerimus; ait quippe David, Frater non redimit, redimet homo? In nullo quippe alio, nisi in bonis operibus, post Dei gratiam, spes salutis habenda. </div>
            <div type="sub" n="9">Nam si partus ad id profuturus Virgini erat; profuturum quoque Judaeis erat, quod Christi secundum carnem cognati essent, profuturum item civitati in qua natus erat, profuturum etiam fratribus. </div>
            <div type="sub" n="10">Atqui dum fratres illius sui curam non gererent, nihil a cognationis dignitate juvabantur; sed cum reliquo mundo damnati erant. Tunc vero admirationi habiti sunt, cum per propriam virtutem effulserunt. </div>
            <div type="sub" n="11">Urbs autem et excisa et combusta est, nihil hinc mutuata subsidii; cognati vero illi secundum carnem, caesi misere perierunt, nihil ex cognatione ad salutem lucrati, quia virtutis patrocinio destituti erant. </div>
            <div type="sub" n="12">Omnium autem praestantissimi claruerunt Apostoli; quia verum et expetendum cognationis ejus modum subierunt, per obedientiam. Hinc ediscimus, fide nobis opus esse, et vita proba virtuteque fulgente: id enim tantum nobis salutem parare poterit. </div>
            <div type="sub" n="13">Certe cognati ejus multo tempore admirationi fuerunt ubique, et Desposyni appellati; attamen ne nomina quidem illorum scimus. Apostolorum autem et nomina et vita ubique celebrantur. </div>
            <div type="sub" n="14">Ne itaque de generis nobilitate altum sapiamus; sed etiamsi avos et abavos innumeros claros et illustres proferre possimus, illorum nos virtutem superare conemur; </div>
            <div type="sub" n="15">gnari nobis in futuro judicio ex aliorum virtute nihil lucri fore, imo id nobis gravius judicium pariturum esse. Nam probis orti patribus, domique exemplum habentes, ne sic quidem doctores imitamur. </div>
            <div type="sub" n="16">Haec nunc dico, quia gentiles multos video, cum illos ad fidem et Christianismum amplectendum cohortamur, ad cognatos et avos suos confugere ac dicere, omnes cognati, familiares et contubernales mei, fideles Christiani sunt. </div>
            <div type="sub" n="17">Quid hoc ad te, miser et infelix, hoc in perniciem tuam vertitur, quod nec contubernales reverearis, ut ad virtutem curras. Rursus alii quidam, fideles utique, sed ignavi, ad virtutem incitati, idipsum obtendunt. </div>
            <div type="sub" n="18">Pater meus, avus, proavus, pii ac virtute praediti fuerunt. Sed hoc ipsum te maxime damnabit, quod a talibus ortus, genere tuo indigna perpetres. </div>
            <div type="sub" n="19">Audi quid Propheta Judaeis dicat: Servivit Israel in muliere, et in muliere servatus est; et Christus, Abraham pater vester exsultavit ut videret diem meum; et vidit et gavisus est. Et ubique virtutem avorum non ad laudem, sed ad majorem accusationem proferunt. </div>
            <div type="sub" n="20">Haec cum sciamus et nos, nihil non agamus, ut per propria opera salutem consequi possimus, ne frustra in aliorum gestis spem habentes, tunc discamus nos deceptos fuisse, cum nobis haec notitia nihil proderit. Nam in inferno, inquit, quis confitebitur tibi? </div>
            <div type="sub" n="21">Hic ergo poenitentiam agamus, ut aeterna consequamur bona, quae nos omnes nancisci contingat gratia et benignitate Domini nostri Jesu Christi, per quem et cum quo Patri gloria et imperium, simulque Spiritui sancto, in saecula saeculorum, amen. </div>
         </div>
      </div>
      <div type="hom" n="22">
         <div type="title" n="title">Commentarius </div>
         <div type="title" n="title_2">[Homilia XXII] </div>
         <div type="sec" n="1">
            <div type="sub" n="1">Quid mihi et tibi mulier? Nondum venit hora mea. Est quidam in concionando labor, quod Paulus his verbis testatur: Qui bene praesunt presbyteri, duplici honore digni habeantur, maxime qui laborant in verbo et doctrina. </div>
            <div type="sub" n="2">At penes vos est hunc laborem vel levem vel gravem reddere. Nam si dicta respuatis, vel non respuentes, operibus non exhibueritis, gravis nobis labor erit quod frustra laboremus; </div>
            <div type="sub" n="3">sin attendatis, et audita exsequamini, sudoris hujus ne sensum quidem percipiemus: fructus enim labore partus non sinet laborem gravem videri. </div>
            <div type="sub" n="4">Itaque si vultis studium nostrum excitare, non exstinguere vel minuere, fructum, quaeso, exhibete nobis, ut laetas segetes videntes, spe rei bene gerendae fulti, et divitias nostras computantes, ne torpeamus in hac tam fausta negotiatione. </div>
            <div type="sub" n="5">Neque enim parva nobis hodie proponitur quaestio. Matre namque Jesu dicente, Vinum non habent: cum respondisset Christus, Quid mihi et tibi est, mulier? Nondum venit hora mea; cum id, inquam, respondisset, quod volebat mater effecit. </div>
            <div type="sub" n="6">Haec non minor priore quaestio est. Illo igitur invocato qui hoc miraculum operatus est, sic ad solutionem properemus. </div>
            <div type="sub" n="7">Non hic solum autem hoc dictum occurrit, ipse namque Evangelista in sequentibus dicit, Non potuerunt eum apprehendere, quia nondum venerat hora ejus: et iterum, Nemo missit in illum manus, quia nondum venerat hora ejus: ac rursum, Venit hora: Glorifica Filium tuum. </div>
            <div type="sub" n="8">Haec omnia per totum Evangelium dicta hic collegi, ut unam omnibus solutionem afferam. Quaenam est illa solutio? Non temporum necessitati subjectus erat Christus, neque horas observans dicebat, Nondum venit hora mea. </div>
            <div type="sub" n="9">An id observaret temporum opifex, annorum et saeculorum creator? Verum per haec dicta hoc vult significare; se omnia congruenti tempore operari, nec simul facere, ne hinc rerum ordo turbaretur; si non opportuno tempore singula ederet, sed omnia simul misceret generationem, resurrectionem, judicium. </div>
            <div type="sub" n="10">Hic animum adhibe, oportuit creaturam facere, sed non omnem simul; hominem et mulierem; sed non una ambos. Oportuit morte damnari humanum genus, et resurrectionem fieri; sed multum inter utrumque intervallum erat. </div>
            <div type="sub" n="11">Oportuit dari legem, sed non simul gratiam: verum singula suis temporibus dispensanda. Non suberat ergo Christus temporum necessitati, ut qui temporibus suum ordinem assignavisset, eorum nempe creator. </div>
            <div type="sub" n="12">Sed Joannes hic Christum dicentem inducit, Nondum venit hora mea, ostendens ipsum nondum notum fuisse multis, neque totum discipulorum chorum habuisse. Sed Andreas eum sequebatur cum Philippo, nullusque alius. </div>
            <div type="sub" n="13">Imo vero neque hi omnes ipsum uti par erat cognoscebant, neque mater ipsa, neque fratres. Nam post multa edita miracula de fratribus dicit Evangelista, Neque fratres ejus credebant in eum. </div>
            <div type="sub" n="14">Sed neque illi qui nuptiis aderant, ipsum noverant. Alioquin enim accessissent, et in necessitate rogassent illum. Ideo ait, Nondum venit hora mea. Nondum notus sum praesentibus, sed neque sciunt illi vinum deficere. </div>
            <div type="sub" n="15">Sine, donec id sentiant. Neque enim haec me a te audire oportuit. Mater quippe es, et miraculum reddis suspectum. Oportebat illos indigentes accedere et precari; non quod ea re opus habeam; sed ut ipsi cum magno consensu miraculum gestum acciperent. </div>
            <div type="sub" n="16">Nam qui se in necessitate constitutum novit, cum petita consequitur, magnam habet gratiam; qui vero necessitatem nondum advertit, neque beneficii clare sensum recipiet. </div>
            <div type="sub" n="17">Et cur, inquies, postquam dixerat, Nondum venit hora mea, et recusaverat, id quod mater dixerat effecit? Ut contradicentibus, et putantibus ipsum horae subjectum esse, demonstraretur ipsum non esse horae et tempori subditum. </div>
            <div type="sub" n="18">Nam si subditus horae fuisset, quomodo congruente nondum adveniente hora id opus peregisset? Ad haec in matris honorem id fecit, ne omnino ipsi repugnare videretur, ne ex imbecillitate id facere videretur, ne tanto adstante coetu matrem pudore afficeret: nam ministros ipsi obtulerat. </div>
            <div type="sub" n="19">Siquidem postquam Chananaeae dixerat, Non est bonum sumere panem filiorum, et dare canibus, dedit tamen postea, ejus assiduitate permotus. </div>
            <div type="sub" n="20">Atqui etiam dixerat, Non sum missus nisi ad oves quae perierunt domus Israel. Postquam tamen haec dixerat, filiam ejus liberavit. </div>
         </div>
         <div type="sec" n="2">
            <div type="sub" n="1">His discimus, nos etsi indignos, assiduitate tamen nos saepe dignos reddere qui accipiamus. Idcirco mater et exspectavit, et sapienter ministros admovit, ut a pluribus rogaretur. </div>
            <div type="sub" n="2">Ideo addidit: Quodcumque dixerit vobis facite. Noverat enim ipsum non ex imbecillitate renuisse, sed quod fastum fugeret, nolletque se ad miraculum patrandum statim projicere, ideoque ministros adduxit. </div>
            <div type="sub" n="3">Erant autem ibi lapideae hydriae sex positae secundum purificationem Judaeorum, capientes singulae metretas binas vel ternas. Dixit eis Jesus: Implete hydrias aqua. Et impleverunt eas usque ad summum. Non sine causa dixit, secundum purificationem Judaeorum. </div>
            <div type="sub" n="4">Sed ne quis fortassis infidelium suspicari posset, faece intus remanente, infusa deinde et admixta aqua vinum tenuissimum evasisse; ideo ait, secundum purificationem Judaeorum, ostendens in vasis illis nunquam servatum fuisse vinum. </div>
            <div type="sub" n="5">Nam cum Palaestina aquae penuria laboret, rarique sint ibi fontes et aquarum scaturigines, semper hydrias aqua implebant, ne si quando immundi fierent, ad flumina currere cogerentur, sed ad manum sese purgandi modum haberent. </div>
            <div type="sub" n="6">Cur autem signum non edidit antequam illae implerentur, quod longe mirabilius fuisset? Aliud enim est subjectam materiam in aliam qualitatem mutare, aliud ipsam substantiam antea non exsistentem creare; </div>
            <div type="sub" n="7">hoc enim longe mirabilius est. Sed res non ita credibilis multis visa fuisset. Ideoque miraculorum magnitudinem saepe libenter minuit, ut facilius illa credantur. </div>
            <div type="sub" n="8">Et cur, inquies, non ipse aquam produxit, ut tunc in vinum converteret; sed id ministros facere jussit? Eadem rursum de causa, et ut ipsos, qui hauserant, rei testes haberet, nec id praestigias esse putaretur. </div>
            <div type="sub" n="9">Nam, si qui ausi essent id impudenter negare, poterant ministri dicere, nos aquam hausimus. Ad haec vero dogmata contra Ecclesiam suborta evertit. </div>
            <div type="sub" n="10">Quia enim quidam alium esse mundi creatorem dicunt, operaque visibilia non ejus esse, sed alterius dei ipsi contrarii, ut eorum insaniam reprimat, ita multa miracula edit ex subjectis substantiis. </div>
            <div type="sub" n="11">Nam si creator ipsi contrarius esset, non alienis uteretur ad potentiam suam demonstrandam. Nunc igitur ostendens, se eumdem ipsum esse, qui aquam in vineis mutat, et pluviam per radicem in vinum convertit, id quod in ipsa planta longiori tempore facit, id repente in nuptiis operatus est. </div>
            <div type="sub" n="12">Postquam autem implessent hydrias ait: Haurite nunc, et ferte architriclino. Et tulerunt. Ut autem gustavit architriclinus aquam vinum factam, et nesciebat unde esset; ministri autem sciebant, qui hauserant aquam, vocat sponsum architriclinus, et dicit ei: Omnis homo primum bonum vinum ponit, et cum inebriati fuerint, tunc id quod deterius est: tu servasti bonum vinum usque adhuc. </div>
            <div type="sub" n="13">Hic rursum quidam cavillantur dicentes, ebriosorum coetum fuisse, hebetem gustantium sensum, qui rem non possent capere, nec judicium ferre, ita ut nescirent an vinum an aqua id esset: nam quod ebrii essent, ipse architriclinus declaravit. </div>
            <div type="sub" n="14">Ridiculum plane illud est: verum hanc illorum suspicionem jam sustulit Evangelista. Non enim convivas ait de re illa sententiam tulisse, sed architriclinum, qui sobrius adhuc nihil gustaverat. </div>
            <div type="sub" n="15">Scitis quippe omnes, quibus conviviorum cura committitur, esse omnium maxime sobrios, unam hanc curam habentes, ut cum recto ordine omnia disponantur. Ideoque sensum illum vigilem et sobrium ad rei gestae testimonium evocavit. </div>
            <div type="sub" n="16">Non enim dixit, infundite convivis vinum; sed, ferte architriclino. Ut autem gustavit architriclinus aquam vinum factam, et nesciebat unde esset, ministri autem sciebant, vocat sponsum architriclinus. </div>
            <div type="sub" n="17">Cur non ministros alloquitur? Sic enim miraculum revelatum esset. Quia ne ipse quidem Jesus quod factum fuerat revelavit, sed sensim paulatimque volebat vim miraculorum in notitiam venire. </div>
            <div type="sub" n="18">Si vero tunc declaratum fuisset, non fides habenda erat ministris narrantibus; sed insanire putati fuissent, cum homini, qui opinione multorum e vulgo erat, talia adscriberent. </div>
            <div type="sub" n="19">Ipsi quidem experientia rem clare noverant, neque poterant suis manibus fidem negare, non tamen idonei erant ut aliis fidem facerent. Ideo non omnibus revelavit; sed ei qui maxime posset id perspicere, clariorem rei notitiam in posterum reservans. </div>
            <div type="sub" n="20">Nam post alia conspicua signa, hoc etiam credibile futurum erat. Quando enim filium reguli postea curavit, per ea quae tunc dicit Evangelista indicat hoc etiam manifestius fuisse. </div>
            <div type="sub" n="21">Ideo enim maxime regulus ipsum vocavit, quia signi istius gnarus erat, ut dixi. Quod declarans Joannes dicebat: Venit Jesus in Cana Galilaeae, ubi fecit aquam vinum. Neque modo vinum, sed vinum optimum. </div>
         </div>
         <div type="sec" n="3">
            <div type="sub" n="1">Talia sunt Christi miracula, quae res naturales praestantia longe superent. Sic et in aliis quoque quando membrum distortum restituit, sanioribus validius effecit. </div>
            <div type="sub" n="2">Quod ergo vinum et vinum optimum illud esset, non modo ministri, sed et architriclinus et sponsus testificaturi erant; quod autem a Christo factum esset, qui aquam hauserant. </div>
            <div type="sub" n="3">Ita ut etsi tunc miraculum non revelatum fuisset, non ad finem usque sileri posset. Sic multa necessariaque praemittebantur in futurum tempus testimonia. </div>
            <div type="sub" n="4">Quod enim aquam vinum fecisset, ministros testes habuit: quod bonum vinum esset, architriclinum et sponsum. Verisimile autem est sponsum aliquid ad haec respondisse. </div>
            <div type="sub" n="5">Verum Evangelista ad magis necessaria properans, hoc tantum recensito signo, caetera praetermisit. Necessarium quippe erat ut sciretur ipsum aquam in vinum mutavisse; quid vero architriclino sponsus responderit, referre necessarium non putavit. </div>
            <div type="sub" n="6">Multa quippe signa primum obscuriora, progressu temporis clariora facta sunt, iis accurate narrantibus, qui a principio viderant. </div>
            <div type="sub" n="7">Tunc igitur vinum ex aqua fecit Jesus; tunc et nunc voluntates molles et dissolutas in melius mutare non desinit. Sunt enim, sunt, inquam, homines, qui nihil ab aqua differunt; ita sunt frigidi, molles et nunquam consistentes. </div>
            <div type="sub" n="8">Illos autem qui sic affecti sunt ad Dominum adducamus, ut illorum voluntatem in vini conditionem mutet, ut non ultra diffluant, sed solidiores sint, ac cum sibi tum aliis laetitiae causa evadant. </div>
            <div type="sub" n="9">Quinam vero sunt illi frigidi, nisi ii qui fluxis hujus vitae rebus inhaerent; qui mundi delicias non derident, qui gloriam et potentiam amant. Haec quippe omnia fluxa, nunquam consistunt, quae in praeceps semper et cum impetu feruntur. </div>
            <div type="sub" n="10">Nam qui hodie dives, cras pauper est: qui hodie cum precone, balteo, curru multisque lictoribus se effert, saepe sequenti die carceri mancipatur, aliique invitus hunc fastum relinquit. </div>
            <div type="sub" n="11">Qui delicatis cibis deditus est, postquam ventrem crapula disrupit, ne uno quidem die potest in eadem abundantia permanere; sed illa in vaporem versa, cogitur alia congerere, nihilque differt a torrente: </div>
            <div type="sub" n="12">nam quemadmodum ibi priore recedente fluctu, alii rursus instant; sic et nos alio post alium cibo indigemus. Hujusmodi est rerum hujus saeculi natura, nunquam stant; sed semper fluunt et trahuntur. </div>
            <div type="sub" n="13">Deliciae vero ciborum non modo fluunt et praetercurrunt; sed multa nobis alia negotia ingerunt. Dum enim cum impetu diffluunt, tum robur corporis, tum animae virtutem abstrahunt. </div>
            <div type="sub" n="14">Neque ita violenti fluminum fluctus ripas excedere solent, ut ciborum deliciae valetudinis fundamenta secum subtrahunt. Si medicum adeas et perconteris, omnem morborum causam hinc prodire disces. </div>
            <div type="sub" n="15">Nam tenuis et vilis mensa, valetudinis mater est. Ideo medici sic illam vocarunt. Non satiari id valetudinem vocant: Cibi enim parcitas, sanitas; frugalis mensa, mater valetudinis, inquiunt. </div>
            <div type="sub" n="16">Quod si frugalitas mater est valetudinis, plane satietas mater est morbi et infirmitatis: paritque aegritudines ipsam medicorum artem superantes; </div>
            <div type="sub" n="17">pedum, capitis, oculorum, manuum morbos, tremores, paralysin, icteron, febres diuturnas et ardentes, aliaque longe plura, quae recensere non vacat: haec non ex indigentia, nec ex philosophico victu, sed ex satietate et crapula generantur. </div>
            <div type="sub" n="18">Quod si velis hinc ortos animae morbos explorare, deprehendes inde nasci avaritiam, mollitiem, atram bilem, pigritiam, libidinem, omnemque ignorantiam. His gaudentes mensis animae non asinis meliores evadunt, quae a talibus feris discerpantur. </div>
            <div type="sub" n="19">Nec tacebo et fastidia quibus obnoxii sunt ii qui se huic addixere morbo, quae omnia recensere non possumus: unum quod est caput omnium declarabo. Lauta mensa, de qua loquimur, nunquam illi cum voluptate fruuntur. </div>
            <div type="sub" n="20">Frugalitas quippe ut valetudinis, ita et voluptatis mater est; satietas vero, ut morborum, ita fastidii fons est et radix. Nam ubi satietas est, ibi concupiscentia esse nequit: ubi vero concupiscentia non est, quomodo voluptas esse possit? </div>
            <div type="sub" n="21">Ideo non modo prudentiores et valentiores divitibus pauperes videmus; sed majori laetitia fruentes. Quae omnia cogitantes ebrietatem deliciasque fugiamus; non mensae tantum delicias, sed et alias omnes, quae in rebus saecularibus haberi possunt; </div>
            <div type="sub" n="22">earumque loco spiritualem nanciscemur voluptatem, et delectabimur in Domino secundum Prophetam, qui dicit, Delectare in Domino, et det tibi petitiones cordis tui; ut et praesentibus et futuris fruamur bonis, gratia et benignitate Domini nostri Jesu Christi; per quem et cum quo Patri gloria simulque sancto Spiritui, in saecula saeculorum, amen. </div>
         </div>
      </div>
      <div type="hom" n="23">
         <div type="title" n="title">Commentarius </div>
         <div type="title" n="title_2">[Homilia XXIII] </div>
         <div type="sec" n="1">
            <div type="sub" n="1">Hoc fecit initium signorum Jesus in Cana Galilaeae. Vehementer instat diabolus, et saluti nostrae undique insidiatur. Vigilandum itaque, et undique ipsi aditus intercludendus est. </div>
            <div type="sub" n="2">Nam si vel parvam invenerit occasionem, latum sibi postea parabit ingressum, et vim suam totam paulatim inducet. Si itaque salutis nostrae aliquam rationem habeamus, ne in parvis quidem rebus ipsum accedere sinamus, ut per haec majoribus occurramus. </div>
            <div type="sub" n="3">Nam extremae insipientiae esset, si dum tantam ille diligentiam adhibet, ut animam perdat nostram, nos pro salute nostra non parem adhibeamus solicitudinem. </div>
            <div type="sub" n="4">Haec a me non sine causa dicta sunt; sed quia timeo, ne in media caula nunc ille lupus adstet occultus, ovemque rapiat, quae se vel ex segnitie vel dolo malo a grege auditorum semoverit. </div>
            <div type="sub" n="5">Nam vulnera si sub sensum caderent, aut si corpus plagas acciperet, non opus esset insidias hasce tantum praecavere. Quia vero invisibilis anima est, ipsaque vulneribus confoditur, multa nobis opus est vigilantia, ut unusquisque sese exploret. </div>
            <div type="sub" n="6">Nemo enim novit ea quae sunt hominis, ut spiritus hominis qui in ipso est. Oratio enim ad omnes pervadit, et commune omnibus offert remedium: sed ad singulos auditores pertinet illa accipere, quae morbo suo depellendo sunt congruentia. </div>
            <div type="sub" n="7">Aegros non novi, nec bene valentes: ideo de rebus omnibus loquor, ea quae animi morbis singulis competant: modo de avaritia, mox de mensae deliciis; hinc libidinem aggredior: postea vero eleemosynam laudo, ad illamque erogandam hortor; hinc bonorum operum alia genera. </div>
            <div type="sub" n="8">Timeo enim ne dum uni morbo curando incumbo, alii remedium afferam, dum vos aliis aegritudinibus laboratis. Si unus tantum hic adesset, non necessarium ducerem multiplicem habere sermonem. </div>
            <div type="sub" n="9">Quia vero in tanta multitudine, multos esse morbos verisimile est, non sine causa doctrinam variamus: sermo quippe in omnes effusus, suam certe utilitatem habebit. </div>
            <div type="sub" n="10">Ideoque Scriptura ipsa varia est, ac de sexcentis rebus edisserit, quia ad communem hominum naturam sermonem dirigit. In tanta vero multitudine, necesse est omnes animi morbos reperiri, licet non omnes in cunctis adsint. </div>
            <div type="sub" n="11">His itaque nos expurgantes, divina verba quae hodie lecta sunt intentis admodum animis audiamus. Quaenam illa sunt? Hoc fecit initium signorum Jesus in Cana Galilaeae. </div>
            <div type="sub" n="12">Dixi nuper quosdam non hoc initium esse putare. Quid enim, inquiunt, si dicatur id de Cana Galilaeae tantum, nam hoc initium fecit in Cana. </div>
            <div type="sub" n="13">Ego vero hac de re non curiosius edisseram; sed dico ipsum post baptisma signa edere coepisse: ante baptisma vero nullum fecisse, jam declaravimus. </div>
            <div type="sub" n="14">Sive autem hoc, sive aliud post baptisma primum signum fuerit, disquirere non operae precium esse existimo. Et manifestavit gloriam suam. Quo modo et qua ratione? </div>
            <div type="sub" n="15">Neque enim multi rei gestae attendebant; sed ministri tantum, architriclinus et sponsus. Quomodo ergo manifestavit gloriam suam? Quantum in ipso erat. Quod si non tunc, certe postea omnes miraculum audituri erant; nam ad hoc usque tempus celebratur nec latet. </div>
            <div type="sub" n="16">Quod autem illo die non omnes id noverint, ex sequentibus palam est: postquam enim dixerat, manifestavit gloriam suam, subdidit: et crediderunt in eum discipuli ejus, qui prius mirabantur. </div>
            <div type="sub" n="17">Viden’ tunc maxime necessarium fuisse ut miracula ederentur, cum probi homines, qui dictis attendebant, aderant? Hi enim et facilius credituri erant, et gesta accurate observaturi. Et quomodo notus fuisset sine miraculis? </div>
            <div type="sub" n="18">Certe satis erant doctrina, et prophetia cum miraculo conjuncta, ut ea in auditorum animos insinuarent, ut jam assueti, gestis rebus cum affectu attenderent. Ideo alibi saepe dicunt Evangelistae, ipsum non edidisse signa, propter hominum illorum perversitatem. </div>
            <div type="sub" n="19">Et post haec descendit in Capernaum ipse et mater ejus et fratres et discipuli ejus: et ibi manserunt non multis diebus. Cur cum matre Capernaum venit? Neque enim ibi ullum fecit miraculum; neque urbis istius incolae probe erga illum affecti erant: sed admodum corrupti. </div>
            <div type="sub" n="20">Illudque Christus significavit dicens: Et tu Capernaum usque ad caelum elata, usque ad infernum deprimeris. Cur ergo illo se confert? </div>
            <div type="sub" n="21">Ut mihi quidem videtur, quia paulo post iturus erat Jerosolymam; ideo tunc abiit, ne matrem et fratres ubique secum traheret. </div>
            <div type="sub" n="22">Abiens igitur illicque in matris honorem paulum commoratus, iterum miracula aggreditur, cum illam ibi reliquisset. Ideo dicit ipsum non paucis elapsis diebus, venisse Jerosolymam. </div>
            <div type="sub" n="23">Paucis ergo ante Pascha diebus baptizatus est. Et Jerosolymae quid agit? Rem magnae auctoritatis. Nam negotiatores illos, nummularios, eos qui columbas vendebant et boves et oves, ideoque illic versabantur, ejecit. </div>
         </div>
         <div type="sec" n="2">
            <div type="sub" n="1">Alius autem Evangelista narrat ejicientem illum dixisse, Nolite facere domum Patris mei speluncam latronum; hic vero dicit, domum negotiationis: non contraria loquentes, sed demonstrantes ipsum id bis fecisse, et haec non eodem gesta tempore fuisse; </div>
            <div type="sub" n="2">sed et nunc initio praedicationis, atque etiam cum ad passionem pervenisset: quapropter vehementioribus usus verbis, speluncam vocavit: non item nunc initio; sed moderatiore increpatione utitur: unde verisimile sit idipsum bis fecisse. </div>
            <div type="sub" n="3">Et cur, inquies, id Christus et cum tanta vehementia fecit, quanta nusquam agere deprehenditur, et haec cum contumeliis et convitiis affectus, Samaritanus et daemoniacus ab illis vocaretur? </div>
            <div type="sub" n="4">Neque enim verbis contentus, cum flagello etiam illos expulit. Judaei, cum aliis beneficium confertur, accusant et efferuntur; quando autem par esse videbatur illos exasperari castigatos, non ita aspere agunt. </div>
            <div type="sub" n="5">Neque enim increparunt, aut contumelia affecerunt, sed quid dixerunt? Quod signum ostendis nobis quia talia facis? Viden’ livorem ingentem, et quomodo aliis illata beneficia indignius ferrent? </div>
            <div type="sub" n="6">Aliquando igitur templum ab illis speluncam latronum factum esse dicebat, ostendens illa quae vendebantur, furto parta fuisse, atque ex rapina et avaritia prodire, ipsosque ex aliorum calamitate ditescere; aliquando autem domum negotiationis dicit, impudentem negotiationem significans. </div>
            <div type="sub" n="7">Sed cur hoc fecit? Quia futurum erat ut in sabbato curaret, et multa hujusmodi faceret, quae ipsi putabant transgressionem esse legis; ne videretur Deo adversarius esse, qui contra Patrem id faciendo insurgeret, jam hinc illorum hujusmodi suspicionem corrigit. </div>
            <div type="sub" n="8">Nam qui pro templi honore tantam ostenderat indignationem, templi Domino, qui in ipso colebatur, non adversaturus erat. </div>
            <div type="sub" n="9">Satis erant superiores anni quibus secundum legem vixerat, ut probaretur ejus erga legislatorem reverentia, ipsumque non legi adversaturum esse. </div>
            <div type="sub" n="10">Quia autem illi anni in oblivionem venturi erant, quia omnibus noti non erant, eo quod in paupere domo enutritus fuisset; omnibus praesentibus, utpote die festo appropinquante, id facit, nec sine periculo. </div>
            <div type="sub" n="11">Neque solum enim ejecit; sed et mensas evertit, argentum effudit, ut illi secum reputarent, eum qui ob decorem domus sese in pericula conjiceret, dominum domus non despicere. </div>
            <div type="sub" n="12">Si enim id simulate tantum fecisset, hortari solum oportuisset: nam se in pericula conjicere, audax facinus erat. </div>
            <div type="sub" n="13">Neque enim leve illud erat sese forensium furori objicere, et brutorum hominum, mercatorum videlicet, turbam contumeliis onerare et adversum se exasperare; id non simulantis erat, sed pro domus decore pericula omnia adeuntis. </div>
            <div type="sub" n="14">Quamobrem non gestis solum, sed etiam dictis ostendit suam cum Patre concordiam: non dixit enim domum sanctam, sed domum Patris mei. </div>
            <div type="sub" n="15">Ecce Patrem vocat, nec indignantur. Putabant enim ipsum simpliciter loqui. Sed quia deinde clarius loquutus est, ut suam cum Patre aequalitatem declararet; tunc in furorem acti sunt. </div>
            <div type="sub" n="16">Quid igitur illi? Quod signum nobis ostendis, inquiunt, quia haec facis? O summam amentiam! Quo signo opus erat, ut a male faciendo desinerent, et domum a tanta turpitudine liberarent? </div>
            <div type="sub" n="17">Ille tantus pro domo Dei zelus, nonne maximum virtutis signum erat? Probi autem viri hinc agniti sunt: nam recordati sunt discipuli ejus tunc quia scriptum est, Zelus domus tuae comedit me. </div>
            <div type="sub" n="18">At non illi prophetiae meminerunt, sed dicebant, Quod signum ostendis nobis? De turpi amisso lucro dolentes, sperantesque se sic posse illum abducere, ad miraculum patrandum evocant, ut factum ejus coarguant. </div>
            <div type="sub" n="19">Ideo signum non dat illis. Imo cum prius accessissent signum petentes, hoc respondit: Generatio prava et adultera signum quaerit, et signum non dabitur ei, nisi signum Jonae. </div>
            <div type="sub" n="20">Sed tunc clarius; nunc autem magis aenigmatice. Illud autem agit ob extremam illorum insaniam. Neque enim ille qui non petentes praeveniebat et signa dabat, petentes repulisset, nisi illos prava et dolosa mente fuisse scivisset. </div>
            <div type="sub" n="21">Nam vel ipsa interrogatio quanta nequitia plena esset, consideres velim. Cum enim oportuisset ejus studium ac zelum approbare, atque obstupescere, quod talem domus curam gereret; </div>
            <div type="sub" n="22">illi accusant, ac vendere sibi licere contendunt, neque licere sibi a vendendo desistere, nisi ipse signum ostendat. Quid ergo Christus? </div>
            <div type="sub" n="23">Solvite templum hoc, et in tribus diebus excitabo illud. Multa hujusmodi loquitur, quae audientibus sint obscura, sed post futuris clara: cur hoc? ut cum rei praedictae finis adveniret, probaretur ipsum jam olim id praescivisse; quod in hac prophetia accidit. </div>
            <div type="sub" n="24">Nam ait: Cum resurrexisset a mortuis, recordati sunt discipuli ejus quia hoc dicebat: et crediderunt Scripturae et sermoni quem dixit Jesus. </div>
            <div type="sub" n="25">Cum haec dicerentur; alii dubitabant quandonam id eventurum esset; alii contendebant dicentes: Quadraginta sex annis aedificatum est templum hoc: et tu in tribus diebus excitabis illud? </div>
            <div type="sub" n="26">Quadraginta sex annis dicentes postremam templi constuctionem significant; prior enim viginti annis absoluta fuit. </div>
         </div>
         <div type="sec" n="3">
            <div type="sub" n="1">Cur ergo aenigma illud non solvit, neque dixit: Non de hoc templo loquor, sed de carne mea. Verum Evangelista, diu postea scribens Evangelium, dictum illud explicavit; ille vero tacuit. </div>
            <div type="sub" n="2">Quare? Quia verbis ejus fidem non habuissent. Si enim ne quidem discipuli poterant tunc intelligere, multo minus turbae. Cum surrexisset, inquit, Jesus a mortuis, tunc recordati sunt, et crediderunt sermoni et Scripturae. </div>
            <div type="sub" n="3">Duo enim ipsis tunc proponebantur; resurrectio, et, quod majus erat, num Deus esset is qui intus habitabat; quae ambo subindicavit dicens: Solvite templum hoc, et in tribus diebus excitabo illud: </div>
            <div type="sub" n="4">quod Paulus dicit non parvum esse divinitatis signum, his verbis: Qui praedestinatus est Filius Dei in virtute secundum Spiritum sanctificationis, ex resurrectione mortuorum Jesu Christi. </div>
            <div type="sub" n="5">Cur et illic et hic et ubique hoc signum dat; modo dicens, cum exaltatus fuero; et, cum exaltaveritis Filium hominis, tunc cognoscetis quia ego sum; modo autem, et signum non dabitur vobis, nisi signum Jonae; atque hic rursum, in tribus diebus excitabo illud? </div>
            <div type="sub" n="6">Quia hoc maxime argumento ostendebatur ipsum non esse purum hominem, quod posset adversus mortem tropaeum erigere, ac diuturnam illius tyrannidem difficileque bellum illud tam cito solvere. </div>
            <div type="sub" n="7">Ideo ait: Tunc scietis. Tunc, quandonam? Cum postquam resurrexero attraham totum orbem: tunc scietis me ut Deum et verum Dei Filium id fecisse, ad ulciscendam Patri illatam contumeliam. </div>
            <div type="sub" n="8">Cur autem non dicit, quibus opus esset signis, ad male factum tollendum, sed se signum daturum esse pollicitus est? Quia sic illos magis irritasset; hoc autem modo magis exterruit. </div>
            <div type="sub" n="9">Attamen nihil ad hoc responderunt: videbatur enim illis incredibile quidpiam dicere, nec ultra interrogare valuerunt; et quasi res fieri non posset, missam illam fecerunt. </div>
            <div type="sub" n="10">Quod si mente valuissent, etiamsi illud incredibile videretur esse, postquam multa signa fecerat, tunc interrogassent illum, tunc precati fuissent ut illorum dubitationem solveret; </div>
            <div type="sub" n="11">sed insani cum essent, aliis dictis ne minimum quidem attenderant: alia vero cum mala mente audiebant. Ideoque Christus aenigmatice ipsis loquebatur. </div>
            <div type="sub" n="12">Sed quod jam quaeritur hoc est, cur discipuli non noverint ipsum a mortuis resurrecturum esse? Quia nondum Spiritus gratia dignati fuerant. Quapropter de resurrectione frequenter audientes, nihil intelligebant: sed cogitabant intra se quid hoc esset. </div>
            <div type="sub" n="13">Nam stupendum et inexspectatum erat, quod dicebatur, quod nempe quispiam sese posset resuscitare, atque illo modo resuscitare. Ideo Petrus increpatus fuit, quod cum nihil nosset de resurrectione, diceret: Propitius esto tibi. </div>
            <div type="sub" n="14">Neque Christus ante rem ipsam hoc illis revelavit, ne illis offendiculo esset, qui initio vix fidem habebant iis quae dicebantur, quod ea admodum inexspectata essent, neque clare scirent quis esset Jesus. </div>
            <div type="sub" n="15">Iis enim quae operibus ipsis clare comprobantur, nemo fidem negaverit; illis vero quae verbis solum proferebantur, verisimile erat quosdam fidem esse negaturos. </div>
            <div type="sub" n="16">Idcirco sinebat initio rem occultam manere; cum autem experimento dicta sua vera comprobabat, tunc verborum dabat intelligentiam, tantamque Spiritus gratiam, ut confestim omnia acciperent. </div>
            <div type="sub" n="17">Ille enim, inquit, vobis commemorabit omnia. Nam qui conceptam de illo reverentiam, una vespera deposuerunt ac fugerunt, qui se dicebant non nosse illum, vix omnium quae multo tempore facta dictaque fuerant, recordati fuissent, nisi magnam consequuti fuissent Spiritus gratiam. </div>
            <div type="sub" n="18">Si vero, inquies, a Spiritu audituri erant, quid opus erat illos cum Christo versari, non intellecturos ea quae dicebantur? Quoniam Spiritus non docuit, sed in memoriam revocavit ea quae Christus dixerat. </div>
            <div type="sub" n="19">Non parum autem ad gloriam Christi conferebat, quod Spiritus mitteretur ad renovandam dictorum suorum memoriam. Initio quidem ex Dei beneficio fuit, quod Spiritus gratia involaret, ita copiosa et ampla. </div>
            <div type="sub" n="20">Deinde eorum virtutis fuit, quod donum tantum retinerent. Vitam quippe sanctitate conspicuam ducebant, multamque sapientiam exhibebant, laboresque magnos: vitam praesentem contemnebant, humana nihili pendebant; </div>
            <div type="sub" n="21">sed superiores omnibus fuere; ac sicut aquilae leves in altum volantes, operibus ad ipsum caelum pertingebant, perque opera ingentem Spiritus gratiam obtinebant. </div>
            <div type="sub" n="22">Hos itaque nos quoque imitemur: ne exstinguamus lampades nostras; sed lucidas per eleemosynam reddamus. Hujusce ignis lumen ita servatur. </div>
            <div type="sub" n="23">Colligamus igitur oleum in vasis, dum vivimus. Neque enim post discessum hinc nostrum possumus illud emere, nec aliunde accipere, nisi per manus pauperum. </div>
            <div type="sub" n="24">Illud, inquam, hinc abunde colligamus, si velimus cum sponso ingredi: sin minus, extra thalamum necessario manebimus. Impossibile enim, impossibile, inquam, est, etiamsi mille bona edamus opera, sine eleemosyna ad regni limina ingredi. </div>
            <div type="sub" n="25">Ideo illam admodum liberaliter exhibeamus, ut ineffabilibus fruamur bonis, quae utinam nos omnes consequamur, gratia et benignitate Domini nostri Jesu Christi, cui gloria et imperium ubique, nunc et semper, et in saecula saeculorum, amen. </div>
         </div>
      </div>
      <div type="hom" n="24">
         <div type="title" n="title">Commentarius </div>
         <div type="title" n="title_2">[Homilia XXIV] </div>
         <div type="sec" n="1">
            <div type="sub" n="1">Cum autem esset Jerosolymis in Pascha in die festo, multi crediderunt in eum. Tunc ex hominibus illis, alii quidem in errore perstabant, alii veritatem amplexabantur; verum ex his nonnulli brevi tantum retinebant illam, et ab ea demum excidebant. </div>
            <div type="sub" n="2">Hos Christus subindicavit, quando ipsos seminibus comparavit, quae non profundas mitterent radices, sed eas in superficie terrae ponerent, quos cito perire dixit. </div>
            <div type="sub" n="3">Hos quoque hic commemorat Evangelista cum ait: Cum autem esset Jerosolymis in Pascha in die festo, multi crediderunt in eum, videntes ejus signa quae faciebat. Ipse autem Jesus non se credebat eis. </div>
            <div type="sub" n="4">Firmiores erant discipuli, qui non signis tantum, sed etiam doctrina permoti accesserunt. Crassiores quippe signa pertrahebant, ratione praeditos prophetiae et doctrina. </div>
            <div type="sub" n="5">Quotquot igitur per doctrinam capti sunt, hi signorum sequacibus firmiores erant; quos et Christus beatos praedicabat his verbis: Beati qui non viderunt et crediderunt. </div>
            <div type="sub" n="6">Quod autem illi non veri essent discipuli probat id quod subjungitur: Ipse Jesus non se credebat eis. Quare? Quia omnia noverat, et quia opus non erat ut quis testimonium perhiberet de homine: ipse enim sciebat quid esset in homine. </div>
            <div type="sub" n="7">Id est, verba non curabat, qui in ipsa corda penetrat et mentes; et cum fervorem illorum temporaneum esse sciret, non fidebat eis ut perfectis discipulis: non omnia ipsis dogmata tradebat; quasi fidem firmiter essent amplexi. </div>
            <div type="sub" n="8">Nosse autem ea quae in corde hominum sunt, illius tantum est, qui finxit sigillatim corda, nempe solius Dei; nam tu, inquit, cognoscis corda solus. </div>
            <div type="sub" n="9">Non egebat testibus, ut eas quas formaverat mentes cognosceret; ideoque temporaneae ipsorum fidei non confidebat. </div>
            <div type="sub" n="10">Homines quippe, qui neque praesentia neque futura norunt, saepe dolose accedentibus et paulopost recessuris omnia sine ullo metu dicunt et tradunt. </div>
            <div type="sub" n="11">Christus vero non item; nam arcana eorum omnia probe sciebat. Tales nunc sunt multi, qui fidelium quidem nomen habent, sed versatiles et inconstantes sunt; ideo Christus non se credit eis, sed plurima ipsis occultat. </div>
            <div type="sub" n="12">Ut enim nos non amicis quibuslibet, sed veris fidimus; ita et Deus. Audi itaque quid Christus discipulis dicat: Non jam dico vos servos: vos enim amici mei estis. </div>
            <div type="sub" n="13">Unde et quare? quia omnia quae audivi a Patre meo nota feci vobis. Idcirco neque Judaeis signa petentibus dabat, quia illi tentantes petebant. Annon ut olim, sic nunc quoque signa petere tentantium est? </div>
            <div type="sub" n="14">Nam sunt hodieque qui quaerunt ac dicunt; Cur non etiam nunc signa fiunt? Si fidelis es ut esse debes, si amas Christum ut amare par est, non opus habes signis: haec enim infidelibus dantur. </div>
            <div type="sub" n="15">Cur Judaeis, inquies, non data sunt? Data certe sunt. Siquando vero petentes non acceperint, illud ideo factum est, quod non ut ab infidelitate liberarentur haec petiissent, sed ut sese magis in nequitia confirmarent. </div>
            <div type="sub" n="16">Et erat homo ex Pharisaeis Nicodemus nomine, princeps Judaeorum: hic venit ad Jesum nocte. Hic et in medio Evangelio Christum defendere videtur; ait enim: Lex nostra neminem judicat, nisi prius audiat ab eo. </div>
            <div type="sub" n="17">Adversus hunc Judaei indignabantur dicentes: Interroga et vide quia propheta ex Galilaea non surrexit. Post crucem etiam magnam pro Dominici corporis sepultura curam adhibuit. </div>
            <div type="sub" n="18">Venit, inquit, Nicodemus, qui venerat ad Dominum nocte, ferens mixturam unguenti et aloes quasi libras centum. Hic jam nunc bene affectus erat erga Christum, nec tamen quantum par erat, neque eo quo oportebat animo, sed adhuc Judaica imbecillitate detinebatur. </div>
            <div type="sub" n="19">Ideo noctu venit, quia interdiu id facere formidabat. Sed benignus Deus neque repulit, neque redarguit, nec doctrina sua privavit: verum cum mansuetudine magna ipsum alloquitur, sublimiaque ipsi dogmata aperit; aenigmatice quidem, aperitque tamen. </div>
            <div type="sub" n="20">Multo magis enim venia dignus ille erat, quam ii qui maligne idipsum agebant. Illi enim omni sunt excusatione indigni; hic vero improbandus quidem erat, sed non tantopere. </div>
            <div type="sub" n="21">Cur ergo Evangelista nihil tale de illo dixit? Dixit quidem alibi, ex principibus multos in illum credidisse; sed propter Judaeos non illum confessos esse, ne extra Synagogam ejicerentur. </div>
            <div type="sub" n="22">Hic vero omnia ista per illum noctu aditum subindicavit. Quid ergo ait? Rabbi, scimus quod a Deo venisti magister: nemo enim potest facere haec signa quae tu facis, nisi fuerit Deus cum eo. </div>
         </div>
         <div type="sec" n="2">
            <div type="sub" n="1">Adhuc Nicodemus humi repit, adhuc humanam de Christo sententiam habet, et de illo quasi de propheta loquitur, nihil altum ex signis conjectans: Scimus, inquit, quod a Deo venisti magister. </div>
            <div type="sub" n="2">Cur ergo noctu et clam venis ad eum qui divina loquitur, qui a Deo venit? Cur non cum fiducia loqueris? Verum hoc non dixit Jesus, neque redarguit illum: Calamum enim conquassatum non confringet, inquit, et lignum fumigans non exstinguet. </div>
            <div type="sub" n="3">Idem quoque rursum: Non contendet, inquit, neque clamabit; ac rursum, Non veni ut judicem mundum; sed ut salvum faciam mundum. Nemo potest haec signa facere, quae tu facis, nisi fuerit Deus cum eo. </div>
            <div type="sub" n="4">Adhuc ille secundum haereticorum sententiam loquitur, qui dicit, ab alio moveri, et aliorum ope indigere, ut hoc faciat. Quid ergo Christus? Vide indulgentiae illius magnitudinem. </div>
            <div type="sub" n="5">Non dixit, aliorum auxilio non egeo; sed cum potestate omnia facio: nam verus sum Dei Filius, et eamdem quam genitor potestatem habeo: interim vero id efferre noluit, ut audienti sese accommodaret. </div>
            <div type="sub" n="6">Nam quod semper dico, hoc nunc repetam, id Christum interim studuisse, non ut dignitatem suam revelaret, sed ut persuaderet se nihil contra Patris voluntatem facere. Ideoque in verbis saepe moderatus deprehenditur, in rebus non item. </div>
            <div type="sub" n="7">Cum enim miracula edit, cum potestate omnia facit dicens: Volo, mundare, Talitha, surge. Extende manum; dimittuntur tibi peccata: Tace, obmutesce; tolle grabatum tuum, et vade in domum tuam. </div>
            <div type="sub" n="8">Tibi dico malum daemonium, Exi ab ipso. Fiat tibi sicut vis. Si quis vobis dixerit aliquid, dicite quia Dominus his opus habet. Hodie mecum eris in paradiso. </div>
            <div type="sub" n="9">Audistis quia dictum est antiquis, Non occides: ego autem dico vobis, quia qui irascitur fratri suo temere, reus erit judicio. Venite post me, et faciam vos piscatores hominum. </div>
            <div type="sub" n="10">Ubique certe magnam videmus ejus auctoritatem. In rebus enim nemo ea quae facta sunt reprehendere possit. Quomodo possit? Nam si ea quae ille dicebat non effectum et finem consequuta essent, potuisset quis dicere praecepta illa ex arrogantia prodiisse. </div>
            <div type="sub" n="11">Quia vero eveniebant, rei veritas illos vel invitos ad silentium compellebat. In verbis autem impudentes cum essent, poterant illum ut arrogantem carpere. </div>
            <div type="sub" n="12">Ita nunc Nicodemum alloquens, nihil sublime aperte dicit, sed per aenigmata ipsum ab humili sententia deducit, ostendens se sibi ipsi sufficere ad miracula patranda. </div>
            <div type="sub" n="13">Perfectum enim illum Pater genuit, sibique ipsi sufficientem, et nihil imperfectum habentem. Sed videamus quo pacto hoc ille confirmet. Dixit ille: Rabbi, scimus quia a Deo venisti magister, et quod nemo potest facere quae tu facis, nisi fuerit Deus cum eo. </div>
            <div type="sub" n="14">Existimavit se magna quaepiam de Christo dixisse. Quid ergo Christus? ostendens illum ne ad limina quidem verae cognitionis accessisse, nec vel in vestibulo esse, sed extra regiam aberrare et eum et alium quemvis haec dicentem, necdum ad veram appropinquasse notitiam, qui talem de Unigenito opinionem haberet: quid ait? </div>
            <div type="sub" n="15">Amen, amen dico tibi, nisi quis natus fuerit desuper, non potest videre regnum Dei; hoc est, Nisi tu natus fueris desuper, et accuratam dogmatum cognitionem acceperis, foris aberras, et procul es a regno caelorum. </div>
            <div type="sub" n="16">Verum id non clare dicit; et ut minus onerosum id quod dicebatur esset, non ipsum aperte alloquitur, sed indeterminate dicit, nisi quis natus fuerit; ac si diceret: sive tu, sive quivis alius haec de me sentiat, is extra regnum est. </div>
            <div type="sub" n="17">Nisi enim haec illa mente dixisset, responsio non ad propositum esset. Hoc si Judaei audissent, deridentes discessuri erant. Hic autem discendi studium prae se tulit. </div>
            <div type="sub" n="18">Ideo enim obscure saepe loquitur Christus, ut auditores et ad interrogandum promtiores, et ad operandum expeditiores reddat. Nam quod clare dicitur, auditorem saepe fugit; quod autem obscurum est, attentiorem studiosioremque reddit. </div>
            <div type="sub" n="19">Hoc autem significat: Nisi natus fueris desuper; nisi per lavacrum regenerationis Spiritum acceperis, non potes ad rectam de me opinionem pervenire. Haec tua opinio non spiritualis, sed animalis est. </div>
            <div type="sub" n="20">Non tamen his verbis usus est, ne illum pro facultate sua loquentem terreret; sed ad majorem illum cognitionem sine suspicione erigit, cum dicit, Nisi quis renatus fuerit desuper. Illud desuper, quidam de caelo dicunt significare; alii vero, a principio. </div>
            <div type="sub" n="21">Is enim qui non sic natus fuerit, inquit, non potest videre regnum Dei; seipsum significans, et ostendens id non esse quod solum videtur; sed aliis opus esse oculis, ut Christus videatur. </div>
            <div type="sub" n="22">His auditis Nicodemus ait: Quomodo potest homo nasci, cum sit senex? Rabbi eum appellas, et a Deo venisse dicis, nec ejus verba admittis, dictumque profers magistro, quod possit magnam afferre perturbationem? </div>
            <div type="sub" n="23">Illud enim quomodo, non admodum credentium dubitationem effert, sed eorum qui adhuc terrenis haerent. Nam Sara ideo risit, quia, quomodo, dixit: aliique multi hac interrogatione usi a fide exciderunt. </div>
         </div>
         <div type="sec" n="3">
            <div type="sub" n="1">Sic et haeretici in sua perstant haeresi pari modo interrogantes; dicunt enim alii, Quomodo incarnatus est? alii, Quomodo natus? cogitationumque suarum infirmitati, immensam illam subjiciunt substantiam. </div>
            <div type="sub" n="2">Quae cum sciamus, intempestivam illam curiositatem vitare oportet. Neque enim quomodo haec facta sint scient unquam ii qui hasce movent quaestiones, et a recta fide excident. Ideo Nicodemus dubius modum quaerit. </div>
            <div type="sub" n="3">Intellexit enim ea quae Christus dicebat ad se spectare, turbatur, caligine repletus, haeret, utpote qui se hominem adiisse putet, et majora audiat quam quae ad hominem pertinere possint, quaeque nemo unquam audierit; mentem quidem erigit ad dictorum sublimitatem; sed obtenebratur, nec consistere potest: undique circumfertur, et frequenter ex fide excidit. </div>
            <div type="sub" n="4">Ideoque persistit impossibilia tentans, ut Jesum ad clariorem doctrinam evocet. Numquid potest, inquit, homo in ventrem matris suae iterato introire, et nasci? </div>
            <div type="sub" n="5">Animadvertite, quando quis propriis cogitationibus spiritualia permittit, quomodo ridicula proferat; ac delirare videatur ut ebrius, quando praeter Dei placitum, dicta curiosius scrutatur, neque fidei assensum praebet? </div>
            <div type="sub" n="6">Audivit generationem, nec intellexit eam spiritualem esse; sed in carnis vilitatem dictum pertraxit, tantumque tam sublime dogma ad naturalem rerum seriem deduxit. Ideo nugas et ridiculas quaestiones jam comminiscitur. </div>
            <div type="sub" n="7">Idcirco Paulus dicebat: Animalis homo non percipit ea quae sunt spiritus. Verumtamen hic etiam Nicodemus reverentiam erga Christum servat. Neque enim dictum irrisit, sed impossibile esse putans siluit. </div>
            <div type="sub" n="8">Duo namque dubitationem afferre poterant, generatio talis, et regnum. Nondum enim regni nomen apud Judaeos auditum fuerat, neque generatio hujusmodi. Sed interim in priori consistit, quod ejus mentem maxime exagitabat. </div>
            <div type="sub" n="9">Haec cum sciamus, ne ratiocinio divina scrutemur, neque ad naturalem rerum seriem illa referamus, vel naturali necessitati subjiciamus; Sed pie omnia cogitemus, credentes Scripturae dictis. </div>
            <div type="sub" n="10">Nam curiosus indagator, nihil lucratur, ac praeterquam quod id quod quaerit non inveniet, extremas etiam dabit poenas. Audis Patrem genuisse? id quod audisti crede; quomodo autem ne quaeras; neque ideo generationem abneges: hoc enim extremae improbitatis esset. </div>
            <div type="sub" n="11">Nam si Nicodemus audita generatione, non illa ineffabili, sed hac generatione secundum gratiam; quia nihil magnum de illa cogitavit, sed humana tantum et terrena commentus est, in dubium et caliginem conjectus est; qui tremendam illam generationem, quae et rationem et mentem omnem exsuperat, curiose scrutantur et explorant, quanto supplicio digni fuerint? </div>
            <div type="sub" n="12">Nihil enim tantas parit tenebras, quantas humana ratio, quae terrena semper loquitur, neque supernam illuminationem admittit. Luteas quippe versat et terrenas cogitationes. </div>
            <div type="sub" n="13">Ideo supernis nobis fluentis est opus, ut luto deposito, quidquid in mente purum est sursum feratur, et cum divinis dogmatibus commisceatur. </div>
            <div type="sub" n="14">Illud vero tunc contingit, cum et animam probam et rectam vitam exhibemus. Potest enim, potest utique non ex intempestiva modo curiositate, sed etiam ex morum pravitate mens nostra obscurari. </div>
            <div type="sub" n="15">Idcirco Paulus Corinthiis dicebat: Lac vobis potum dedi, non escam. Nondum enim poteratis; sed ne nunc quidem potestis: adhuc enim carnales estis. Cum sit inter vos zelus et contentio, nonne carnales estis? </div>
            <div type="sub" n="16">In Epistola quoque ad Hebraeos et alibi saepe apud Paulum haec dicitur esse pravorum dogmatum causa. Anima enim affectibus dedita non potest quid magnum aut generosum intueri; sed ceu quadam lippitudine perturbata, densissimis tenebris subjecta est. </div>
            <div type="sub" n="17">Expurgemus itaque nosmetipsos, illuminemus luce cognitionis: ne semen in spinas jaciamus. Quaenam haec sit spinarum copia nostis, etsi nos taceamus. Saepe namque Christum audistis praesentis vitae solicitudinem, divitiarumque fallaciam spinarum nomine vocantem; et jure quidem. </div>
            <div type="sub" n="18">Quemadmodum enim illae infructuosae sunt, ita et divitiae; ut illae tangentes se lacerant, sic et haec vitia animam: ac quemadmodum spinae igne facile absumuntur, et odiosae agricolis sunt; ita et res mundanae: ac sicut in spinis ferae, viperae, scorpii occultantur; ita et in divitiarum fallacia. </div>
            <div type="sub" n="19">Verum immittamus Spiritus ignem, ut et spinas consumamus, et purum paremus agricolae arvum; deinde vero spiritualibus ipsum rigemus alveis. Plantemus olivam fructiferam, mitissimam arborem semperque virentem, illuminantem, nutrientem, valetudini aptam. </div>
            <div type="sub" n="20">Haec omnia in se habet eleemosyna, quae quasi sigillum est ipsam possidentibus. Hanc arborem ne mors quidem ipsa arefacit: sed stat illa semper mentem illuminans, nervos animae fovens, vires integras servans, robustioremque reddit animam. </div>
            <div type="sub" n="21">Si perpetuo illam habeamus, poterimus cum fiducia Sponsum videre, et in thalamum intrare; quem nos omnes assequi contingat gratia et benignitate Domini nostri Jesu Christi, quicum Patri gloria simulque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="25">
         <div type="title" n="title">Commentarius </div>
         <div type="title" n="title_2">[Homilia XXV] </div>
         <div type="sec" n="1">
            <div type="sub" n="1">Respondit Jesus: Amen dico tibi: Nisi quis natus fuerit ex aqua et Spiritu, non potest introire in regnum Dei. </div>
            <div type="sub" n="2">Pueruli quotidie magistros adeuntes, doctrinam accipiunt et recitant, et nunquam hoc agendi finem faciunt; imo nonnunquam noctibus dies adjiciunt, idque pro fluxis rebus facere a vobis coguntur. </div>
            <div type="sub" n="3">Nos autem non a vobis, qui in perfectiore aetate estis, hoc requirimus, quod vos a filiis vestris exigitis. Neque enim quotidie, sed bis tantum in hebdomada: idque per brevem diei partem, ut laborem levemus, vos concioni adesse et attendere hortamur. </div>
            <div type="sub" n="4">Ideo paulatim vobis Scripturarum dicta decerpimus, ut ea facilius capere, et in mentis vestrae receptaculis deponere valeatis; atque in memoria retinere, ut possitis ea aliis referre. </div>
            <div type="sub" n="5">Nisi fortasse quispiam admodum somniculosus sit et ignavus pueruloque hebetior. Dictorum itaque seriem arripiamus; </div>
            <div type="sub" n="6">Nicodemo namque in humiliora decidente, et Christi dictum ad terrenam generationem deprimente, ac dicente impossibile esse senem denuo nasci, Christus generationis illius modum clarius explicat, qui difficile quidem intelligeretur ab eo, qui animali modo interrogasset; possetque tamen ab hac abjecta cogitatione interrogantem erigere. </div>
            <div type="sub" n="7">Quid enim dicit? Amen dico tibi, nisi quis natus fuerit ex aqua et Spiritu, non potest intrare in regnum Dei; id est: Tu quidem hoc impossibile esse dicis: ego vero admodum possibile dico; ut etiam necessarium sit, et sine illo nemo salvus esse possit. </div>
            <div type="sub" n="8">Necessaria enim, nobis admodum facilia fecit Deus. Nam terrena quidem generatio secundum carnem ex pulvere est: quapropter a caelestibus illa intercluditur: quid enim habet terra cum caelo commune? </div>
            <div type="sub" n="9">Illa vero ex Spiritu facile nobis caelestes illos fornices aperit. Audite quotquot nondum illuminati estis: exhorrescite, gemite: tremenda quippe est comminatio, terribilis sententia; Non potest, inquit, qui non natus est ex aqua et Spiritu, intrare in regnum caelorum. </div>
            <div type="sub" n="10">Quia mortis indumentum gestat, nempe maledictionis et corruptionis: nondum Dominicum accepit symbolum, peregrinus est et alienus. Non habet regium signum: Nisi quis natus fuerit, inquit, ex aqua et Spiritu, non potest introire in regnum caelorum. </div>
            <div type="sub" n="11">Verum Nicodemus neque sic intellexit. Nihil enim deterius, quam humanis ratiociniis spiritualia permittere: hoc impedivit quominus ille sublime quidpiam et magnum cogitaret. </div>
            <div type="sub" n="12">Ideo nos fideles vocamur, ut humanarum rationum imbecillitate contemta, ad fidei sublimitatem ascendamus, et bonorum nostrorum summam hujusmodi doctrinae committamus: </div>
            <div type="sub" n="13">quod si fecisset Nicodemus, res non illi impossibilis visa fuisset. Quid ergo Christus? Ut illum abducat ab hac cogitatione humi repente, et ostendat se non de hac generatione loqui, ait: Nisi quis natus fuerit ex aqua et Spiritu, non potest introire in regnum caelorum. </div>
            <div type="sub" n="14">Sic autem loquutus est, ut per hanc comminationem ipsum ad fidem pertraheret, suaderetque ipsi ne rem esse impossibilem existimaret, atque illum a carnalis generationis cogitatione abstraheret. </div>
            <div type="sub" n="15">De alia, inquit, loquor generatione, o Nicodeme; cur sermonem ad terram detrahis? Cur naturae necessitati rem illam subjicis? Hic partus vulgari illo superior est, nec quid commune nobiscum habet. </div>
            <div type="sub" n="16">Haec quoque generatio vocatur, sed nomine tantum communis, re differt. Abscede a vulgari more, alium induco partum in mundum: alio modo gigni homines volo; novum procreationis modum affero. </div>
            <div type="sub" n="17">Formavi ex terra et aqua; non utile figmentum fuit, sed vas deterius factum est. Non ultra ex terra et aqua efformare volo; sed ex aqua et Spiritu. </div>
            <div type="sub" n="18">Quod si quis interroget, quomodo ex aqua? interrogabo et ego illum, Quomodo ex terra? quomodo lutum varias in partes distributum est? quomodo unius speciei erat illud quod subjectum est? Terra tantum erat; quae autem ex illa facta sunt, diversae sunt speciei. </div>
            <div type="sub" n="19">Unde ossa, nervi, arteriae, venae? unde membranae, vasa organica, cartilagines, tunicae, hepar, splen, cor? unde pellis, sanguis, pituita, bilis? unde tot operationes? unde varii colores? </div>
            <div type="sub" n="20">Haec enim non ex terra vel luto proficiscuntur. Quomodo terra accepto semine germinat; caro autem haec accepta corrumpit? Quomodo terra jacta semina nutrit; caro autem ab illis nutritur, non illa nutrit? exempli causa, terra aquam excipiens, vinum fecit; caro saepe vinum accipiens, in aquam convertit. </div>
            <div type="sub" n="21">Unde ergo liquet haec ex terra esse, cum terra contrariam exhibeat operationem, ut dixi? Id ratiocinio assequi nequeo; sola fide accipio. Si ergo illa quae quotidie fiunt et tanguntur, fide opus habent: multo magis illa admodum arcana et spiritualia. </div>
            <div type="sub" n="22">Quemadmodum enim terra inanimata, immota, Deo sic volente virtutem accepit, ut tam mirabilia ex illa prodirent; ita ex spiritu et aqua simul haec mirabilia et rationem superantia omnia facile parantur. </div>
         </div>
         <div type="sec" n="2">
            <div type="sub" n="1">Ne itaque, quoniam illa non vides, fidem neges. Nam nec animam vides, et tamen credis animam esse, et diversam a corpore. Verum Christus non hoc exemplo Nicodemum instituit, sed alio. </div>
            <div type="sub" n="2">Hoc enim, nempe anima, cum incorporeum sit; ideo non in medium adduxit, quia ille adhuc rudior erat. Aliud ergo exemplum ponit, quod cum corporum crassitudine communionem quidem nullam habeat, neque in incorpoream ascendit naturam; id est, ventorum impetum. </div>
            <div type="sub" n="3">Et primum ab aqua orditur, quae tenuior est quam terra, crassior quam ventus. Quemadmodum enim a principio elementum terra subjecta est; totum autem opificis fuit; sic et nunc aqua elementum subjicitur: totum autem est ex Spiritus gratia: et tunc quidem factus est homo in animam viventem; nunc vero in Spiritum vivificantem. </div>
            <div type="sub" n="4">Multum autem est inter utrumque discrimen: anima enim vitam alteri non dat: spiritus vero non per se tantum vivit, sed et aliis vitam praebet. Sic mortuos suscitarunt Apostoli. </div>
            <div type="sub" n="5">Et olim quidem post creationem homo demum formatur; nunc vero contra ante novam creationem novus homo creatur. Nam hic prior generatur, deinde mundus transformatur. Et ut a principio totum formavit, sic et nunc totum ipsum creat. </div>
            <div type="sub" n="6">Et tunc quidem ait: Faciamus ei adjutorium; hic vero nihil simile. Nam qui Spiritus gratiam accepit, quo altero egebit adjutore? Qui in corpore Christi consistit, qua deinde egebit ope? </div>
            <div type="sub" n="7">Tunc ad imaginem Dei fecit hominem; nunc ipsi Deo conjunxit. Tunc jussit illum imperare piscibus et bestiis; nunc supra caelos primitias nostras assumsit. Tunc paradisum habitandum dedit; nunc caelum nobis aperuit. Tunc formatus homo est die sexta, quia complendum erat saeculum; nunc prima die et ab initio, et cum luce. </div>
            <div type="sub" n="8">Ex quibus omnibus liquet, ea quae perficiebantur ad aliam meliorem vitam pertinere, et ad statum nunquam terminandum. Prima itaque formatio Adae terrena est, et post hanc ex Adae latere, mulieris, et post illam ex semine, Abelis. </div>
            <div type="sub" n="9">Attamen nullam explorare possumus, nec sermone describere; etsi illa crassiora sint. Quomodo ergo spiritualis per baptismum generationis, quae longe sublimior est, rationem dare poterimus? quo pacto stupendi partus ratio a nobis expetatur? </div>
            <div type="sub" n="10">Nam et Angeli huic generationi adfuere. At vero modum explicare mirabilis illius per baptismum generationis, nemo potuerit. Adfuerunt illi, nihil efficientes; sed ea quae fiebant solum videntes. Pater, Filius et Spiritus sanctus omnia operatur. </div>
            <div type="sub" n="11">Obtemperemus ergo Dei sententiae, quae est ipso visu certior. Nam visus saepe fallitur: illa falli nequit. Obtemperemus itaque ipsi. Nam quae illa quae non erant produxit, de eorum natura loquens fidem meretur. </div>
            <div type="sub" n="12">Quid igitur illa dicit? Id quod efficitur esse generationem. Quod si tibi quispiam dixerit, quomodo? ex Christi sententia os ejus obstrue, quae magna claraque est demonstratio. </div>
            <div type="sub" n="13">Si quis vero interrogaverit, cur aqua assumatur; vicissim interrogemus et nos: Cur terra ab initio ad hominis formationem producta sit. Nam quod sine terra posset hominem formare, nemini non conspicuum est. </div>
            <div type="sub" n="14">Ne itaque curiosius inquiras. Quod enim necessaria sit aqua, hinc ediscas; cum aliquando Spiritus ante aquam descendisset, non hic stetit Apostolus, sed ut ostendat hanc necessariam nec superfluam esse, vide quid dicat: Numquid aquam quis prohibere potest, ut non baptizentur hi, qui Spiritum sanctum acceperunt sicut et nos? </div>
            <div type="sub" n="15">Quid ergo opus est aqua? Hoc jam dicam, ut occultum mysterium vobis aperiam: sunt enim hac de re arcani quidam alii sermones. Interim autem vobis ex multis unum dicam. Quis ille est? </div>
            <div type="sub" n="16">Divina celebrantur in hoc symbola: sepultura, mortificatio, resurrectio, vita, et haec simul fiunt omnia. In aqua enim tamquam in sepulcro caput immergentibus nobis, vetus homo sepelitur ac demergitur totus: deinde nobis emergentibus, novus exsurgit. </div>
            <div type="sub" n="17">Ut enim nobis facile est immergi et postea emergere; sic Deo facile est veterem sepelire hominem, et novum inducere. Ter hoc fit, ut discas virtutem Patris et Filii et Spiritus sancti haec omnia implere. </div>
            <div type="sub" n="18">Quod autem haec non per conjecturam dicta sint, audi Paulum: Consepulti sumus cum illo per baptismum in mortem; ac rursum, Vetus homo noster simul crucifixus est; et iterum, Complantati facti sumus similitudini mortis ejus. </div>
            <div type="sub" n="19">Non modo autem baptisma crux dicitur; sed crux quoque baptisma. Baptismo quo ego baptizor, vos baptizabimini; ac rursum, Baptismo habeo baptizari, quem vos nescitis. </div>
            <div type="sub" n="20">Quemadmodum enim nos facile baptizamur, et emergimus; sic et ille mortuus, cum voluit resurrexit; imo longe facilius, etiamsi triduo per mysterium et oeconomiam manserit. </div>
         </div>
         <div type="sec" n="3">
            <div type="sub" n="1">Talibus ergo dignati mysteriis, vitam tanto dono dignam exhibeamus, optimum institutum. </div>
            <div type="sub" n="2">Qui vero nondum his dignati estis, omnia facite ut iis dignemini, ut unum corpus efficiamur, ut simus fratres. Quamdiu enim sic separamur; etsi pater quis fuerit, etsi filius, etsi frater, quivis tandem fuerit, nondum vere cognatus est, cum a superna cognatione sit abstractus. </div>
            <div type="sub" n="3">Quae enim utilitas ex lutei generis conjunctione, cum spiritualiter non sumus conjuncti? Quod lucrum terrenae affinitatis, cum in caelis sumus extranei? Extraneus quippe est Catechumenus fideli. </div>
            <div type="sub" n="4">Neque enim idem ipsum caput habet, non eumdem patrem, non eamdem civitatem, non escam, non indumentum, non mensam; sed omnia segregata. Etenim huic omnia in terra, illi omnia in caelo: huic Christus rex est, illi peccatum et diabolus: huic Christus deliciae, illi corruptio. </div>
            <div type="sub" n="5">Indumentum quoque illi vermium opera, huic Angelorum Dominus. Civitas huic caelum, illi terra. Cum ergo nihil commune habeamus, in quo, quaeso, communicabimus? Sed eodem partu, ex eadem vulva prodimus? Verum neque hoc sufficit ad genuinam cognationem. </div>
            <div type="sub" n="6">Studeamus igitur, ut supernae civitatis cives simus. Quousque in exsilio manemus, cum oporteret veterem repetere patriam? Neque enim de re nullius precii periculum est. </div>
            <div type="sub" n="7">Sed si accidat, quod Deus avertat, inexspectata morte non initiatos hinc abripi, etiam si mille bonis instructi simus, nihil aliud nos excipiet, quam gehenna et vermis venenatus, ignis inexstinguibilis, vincula insolubilia. </div>
            <div type="sub" n="8">Verum absit ut quispiam auditorum supplicium illud experiatur. Quod vitabimus, si sacris mysteriis dignati, aurum, argentum et lapides pretiosos pro fundamento ponamus. </div>
            <div type="sub" n="9">Sic enim poterimus illo abeuntes, divites apparere, quando non hic pecunias reliquerimus, sed ad tutos illos thesauros transmiserimus per manus pauperum; quando Christo mutuum dederimus. </div>
            <div type="sub" n="10">Multa debemus illic, non pecunias, sed peccata. Mutuo igitur illi pecunias demus, ut impetremus remissionem peccatorum. Ipse enim est qui judicat. Ne despiciamus illum hic esurientem, ut et ipse nos ibi nutriat. </div>
            <div type="sub" n="11">Hic induamus ipsum, ut non relinquat nos nudos patrocinio suo. Si hic illi potum dederimus, non dicemus cum divite: Mitte Lazarum, ut intingat extremum digiti sui in aqua, ut refrigeret linguam nostram adustam. </div>
            <div type="sub" n="12">Si hic eum domi accipiamus, illic multas nobis parabit mansiones. Si invisamus eum in carcere detentum; ipse quoque nos a vinculis liberabit. Si illum hospitem exceperimus, non despiciet nos, qui peregrini et hospites sumus in regno caelorum, sed supernae civitatis consortes reddet. </div>
            <div type="sub" n="13">Si infirmum illum invisamus, cito nos ille liberabit ab infirmitatibus nostris. Ut ergo qui magna pro parvis donis accipiamus; saltem illa exigua demus, ut maxima mercemur. </div>
            <div type="sub" n="14">Dum adhuc tempus est seminemus, ut metamus. Cum enim hiems advenerit, cum mare non ultra navigabile erit, tunc non penes nos erit negotiari. </div>
            <div type="sub" n="15">Sed quando erit hiems? Cum advenerit dies ille magnus et conspicuus. Tunc enim non hoc mare magnum et spatiosum navigabimus: mari namque praesens vita similis est. Nunc serendi tempus est, tunc metendi et lucrandi. </div>
            <div type="sub" n="16">Si quis sementis tempore semina non jecerit, si tempore messis serat inutiliter, sane ridiculus erit. Si serendi sit tempus; non jam colligendum, sed serendum est. </div>
            <div type="sub" n="17">Dispergamus igitur ut colligamus; ne jam colligere satagamus, ne messem perdamus. Nam hoc tempus, ut dixi, ad serendum evocat, et ad erogandum, non ad colligendum et recondendum. </div>
            <div type="sub" n="18">Ne itaque opportunitatem amittamus, sed ubertim semen jaciamus, nec rei familiari ullo modo parcamus, ut eam cum magno recipiamus foenore, gratia et benignitate Domini nostri Jesu Christi, quicum Patri gloria unaque Spiritui sancto in saecula saeculorum, amen. </div>
         </div>
      </div>
      <div type="hom" n="26">
         <div type="title" n="title">Commentarius </div>
         <div type="title" n="title_2">[Homilia XXVI] </div>
         <div type="sec" n="1">
            <div type="sub" n="1">Quod natum est ex carne, caro est; et quod natum est ex Spiritu, spiritus est. Magnis nos mysteriis dignatus est unigenitus Filius Dei; magnis, et quibus digni non eramus, sed quae decebat illum dare. </div>
            <div type="sub" n="2">Nam si merita nostra quis reputet; non solum dono eramus indigni, sed supplicio et ultioni obnoxii. Sed id non respiciens ille, non modo nos a supplicio liberavit, sed vitam largitus est priori longe clariorem. </div>
            <div type="sub" n="3">In alium nos mundum induxit, aliam condidit creaturam: Si qua enim in Christo nova creatura, inquit. Quae nova creatura? audi ipsum: Nisi quis natus fuerit ex aqua et Spiritu, non poterit intrare in regnum Dei. </div>
            <div type="sub" n="4">Paradisus nobis concreditus fuit, neque digni fuimus qui illic versaremur. In caelum nos extulit. In prioribus fideles non fueramus, et majora tamen tradidit. Non potuimus ab uno abstinere ligno, et supernas praebuit delicias. </div>
            <div type="sub" n="5">In paradiso non perseveravimus, et caelos nobis aperuit. Jure dixit Paulus: O altitudo divitiarum sapientiae et scientiae Dei! Non ultra mater, non ultra partus, non somni, non concubitus et amplexus: sursum tandem naturae nostrae texitur opificium ex Spiritu et aqua. </div>
            <div type="sub" n="6">Aqua autem assumta est, partus genito facta. Quod est matrix embryoni, hoc est aqua fideli: in aqua enim fingitur et formatur. Primum dicebatur: Producant aquae reptile animae viventis. </div>
            <div type="sub" n="7">Ex quo autem Jordanis fluenta ingressus est Dominus, non amplius reptilia animarum viventium, sed animas rationales Spiritum sanctum ferentes aqua producit. </div>
            <div type="sub" n="8">Ac quod de sole dictum est, Tamquam sponsus procedens de thalamo suo; id de fidelibus jam dici possit, qui splendidiores quam sol emittunt radios. Sed quod in vulva formatur, tempore opus habet; in aqua vero non sic, sed uno temporis momento fiunt omnia. </div>
            <div type="sub" n="9">Ubi enim fluxa vita ex corporea corruptione principium habet, moras trahit id quod paritur; talis quippe est corporum natura: tempore illa perfectionem acquirunt. Spiritualia vero non sic. Sed quid? A principio perfecta sunt. </div>
            <div type="sub" n="10">Verum quia Nicodemus haec frequenter audiens turbabatur; vide quomodo ipsi mysterii arcanum aperiat, et clarum reddat id quod obscurum antea erat, cum ait: Quod natum est ex carne, caro est; et quod natum est ex Spiritu, spiritus est. </div>
            <div type="sub" n="11">Ipsum abducit a rebus omnibus sub sensum cadentibus, neque sinit corporeis oculis mysteria scrutari. Non de carne, inquit, disserimus, sed de Spiritu, O Nicodeme. Interim eum ad superna transmittit. </div>
            <div type="sub" n="12">Nihil ergo sensile quaeras. Nam Spiritus his oculis non percipitur. Neque putes quod carnem Spiritus pariat. Quomodo ergo, dixerit forte quispiam, Domini caro nata est? Non a Spiritu tantum, sed etiam a carne; quod Paulus his verbis significat: Factum ex muliere, factum sub lege. </div>
            <div type="sub" n="13">Spiritus enim illam sic formavit, non ex nihilo: nam quid opus fuisset vulva? Sed ex virginea carne: quomodo autem, non possum explicare. Illud porro factum est, ne quis alienum a natura nostra partum illum existimaret. </div>
            <div type="sub" n="14">Nam si re sic gesta, sunt tamen quidam qui talem non credunt generationem; nisi virginalis carnis particeps fuisset, quo non prorupissent impietatis? Quod natum est ex Spiritu, spiritus est. </div>
            <div type="sub" n="15">Viden’ Spiritus dignitatem? Nam Dei opus ille efficit. Supra dicebat, ex Deo nati sunt, hic vero dicit ipsos a Spiritu gigni: Quod natum est ex Spiritu, spiritus est; id est, qui natus est ex Spiritu, spiritualis est. </div>
            <div type="sub" n="16">Generationem quippe hic non secundum substantiam dicit, sed secundum honorem et gratiam. Si ergo Filius sic natus est, quid amplius habebit quam caeteri homines, qui ita nati sunt? Quomodo Unigenitus est? </div>
            <div type="sub" n="17">Nam et ego ex Deo natus sum, sed non ex ejus substantia. Si ergo neque ipse ex ejus substantia, in quo differt a nobis? Sic quoque Spiritu minor invenietur. Nam hujusmodi generatio fit ex Spiritus gratia. </div>
            <div type="sub" n="18">Num ergo ut Filius maneat, Spiritus auxilio opus habet? Ecquid haec a Judaica doctrina differunt? Cum dixisset ergo Christus, qui natus est ex Spiritu, spiritus est; quod turbatum illum adhuc cerneret, ad sensibile exemplum progreditur. </div>
            <div type="sub" n="19">Ne mireris, inquit, quia dixi tibi, oportet nos nasci denuo. Spiritus ubi vult spirat. Cum dicit, Ne mireris, ejus animi perturbationem significat, et ad subtiliorem corporum rationem deducit. Nam a carnalibus ipsum abduxerat his verbis, quod natum est ex Spiritu, spiritus est; </div>
            <div type="sub" n="20">quia vero non intelligebat ille quid hoc esset, rursus illum ad aliam transfert imaginem, neque ad corporum crassitudinem adducens, neque de incorporeis omnino loquens: neque enim poterat id ille intelligere; sed medium aliquid corporeum inter et incorporeum invenit, venti nempe impetum; indeque illum instituit. </div>
            <div type="sub" n="21">De vento namque dicit: Vocem ejus audis; sed nescis unde veniat, aut quo vadat. Cum dicit, ubi vult spirat, non significat ventum arbitrio sui ferri; sed naturalem ejus impetum et vim sine impedimento latam. </div>
            <div type="sub" n="22">Solet enim Scriptura etiam de inanimatis ita loqui, ut cum dicit: Vanitati creatura subjecta est non volens. Illud igitur, ubi vult spirat, non posse illum retineri significat, et ubique diffundi, neminemque illum impedire, quominus huc illuc feratur; sed magna vi effundi, nemine impetum coercere valente. </div>
         </div>
         <div type="sec" n="2">
            <div type="sub" n="1">Et vocem ejus audis, strepitum nempe et sonum: Sed nescis unde veniat, aut quo vadat. Sic est omnis qui natus est ex Spiritu. Haec conclusio est. </div>
            <div type="sub" n="2">Si hujus venti, inquit, quem sensu, nempe auditu et tactu percipis, impetum explicare non potes, nec viam ejus nosti; cur divini Spiritus operationem curiose exploras, qui venti vim non intelligis, etsi sonum audias? </div>
            <div type="sub" n="3">Illud enim, ubi vult spirat, de Paracleti potestate dictum est, et sic explicandum. Si ventum nemo cohibet, sed quo vult ille fertur, multo magis Spiritus operationem nec naturae leges quaelibet, nec corporeae generationis termini, nec quaevis alia hujusmodi poterunt cohibere. </div>
            <div type="sub" n="4">Quod autem de vento dicatur illud, vocem ejus audis, inde perspicuum est. Neque enim infideli, qui non nosset operationem Spiritus dixisset, vocem ejus audis. Quemadmodum igitur ventus non apparet, etiamsi sonum emittat; sic nec spiritualis generatio oculis corporeis perspicitur. </div>
            <div type="sub" n="5">Atqui ventus est corpus, licet tenuissimum: nam quod sensui subjicitur, corpus est. Si ergo non aegre fers quod corpus non videas, neque ideo ipsum esse diffiteris; cur de Spiritu audiens turbaris, et tot rationes exigis; cum tamen id circa corpus non agas? </div>
            <div type="sub" n="6">Quid ergo Nicodemus? Adhuc in Judaica vilitate manet, cum tam manifestum exemplum acceperit. Cui adhuc cum dubio dicenti, Quomodo possunt haec fieri? vehementius dicit Christus, Tu es magister in Israel, et haec ignoras? </div>
            <div type="sub" n="7">Vide quomodo nusquam eum de malitia, sed de stoliditate potius ac simplicitate accusat. Ecquid habet commune, dixerit quispiam, haec generatio cum Judaicis rebus? Sed quid, quaeso, non commune? </div>
            <div type="sub" n="8">Etenim primi hominis formatio, necnon mulieris ex latere eductae, item steriles, et ea quae per aquas perfecta sunt, in fonte videlicet, unde Elisaeus ferrum eduxit; </div>
            <div type="sub" n="9">ea quae in mari rubro, quod trajecerunt Judaei; ea quae in piscina, quam Angelus agitabat, et quae ad Neeman Syrum spectant, qui in Jordane mundatus est: haec inquam omnia generationem et purgationem futuram, quasi in figura praenunciabant; </div>
            <div type="sub" n="10">necnon Prophetarum dicta hunc nascendi modum subindicabant, exempli causa: Annunciabitur Domino generatio ventura, et annunciabunt justitiam ejus populo qui nascetur, quem fecit Dominus; et illud, Renovabitur ut aquilae juventus tua; item, Illuminare Jerusalem: Ecce Rex tuus venit; et Beati quorum remissae sunt iniquitates. </div>
            <div type="sub" n="11">Et Isaac quoque figura erat hujus generationis. Dic enim, o Nicodeme, quomodo natus ille est? an lege naturae? Nequaquam: ergo quidam medius inter hanc et illam generationem modus erat; illa enim ex concubitu est; hic vero non ex sanguinibus natus est. </div>
            <div type="sub" n="12">Ego vero demonstrabo, non hanc modo generationem, sed et illam ex Virgine, hisce modis praenunciatam fuisse. </div>
            <div type="sub" n="13">Quia enim nemo facile crediturus erat Virginem parere, steriles primum, deinde non modo steriles, sed etiam anus pepererunt; quamvis longe mirabilius sit, ex costa mulierum fieri. </div>
            <div type="sub" n="14">Verum quia illud antiquissimum erat, alius pariendi novus modus sequutus est, nempe sterilium, qui virginalis partus fidem antecessit. </div>
            <div type="sub" n="15">Haec ergo Nicodemo in memoriam revocans dicebat: Tu es magister in Isreal, et haec ignoras? Quod scimus loquimur, et quod vidimus testamur, et testimonium nostrum nemo accipit. </div>
            <div type="sub" n="16">Haec subjunxit, et aliunde rursum dicto fidem faciens, et illius imbecillitati se attemperans. </div>
         </div>
         <div type="sec" n="3">
            <div type="sub" n="1">Quid vero significat illud, Quod scimus loquimur, et quod vidimus testamur? Quia cum visus plus quam alii sensus nobis fidem faciat, et cum persuadere volumus, ita loquamur, non auditu percepimus, sed ipsis oculis vidimus; </div>
            <div type="sub" n="2">ideo Christus humano more ipsum alloquitur, hincque dictis fidem facit. Quodque res ita sit, quod nihil aliud declarare velit, neque visum sensibilem intelligat, hinc palam est. </div>
            <div type="sub" n="3">Postquam enim dixerat, quod natum est ex carne, caro est; et quod natum est ex Spiritu, spiritus est; subjunxit; quod scimus loquimur, et quod vidimus testamur. Hoc autem nondum factum fuerat. Cur ergo dicit, quod vidimus? </div>
            <div type="sub" n="4">Annon manifestum est ipsum loqui de accurata cognitione, quae non errare possit? Et testimonium nostrum nemo accipit. Illud ergo, quod scimus, vel de se et de Patre dicit, vel de seipso solum. Illud vero, nemo accipit; non aegre ferentis nunc est; sed rem gestam narrantis. </div>
            <div type="sub" n="5">Non enim dixit: Quid vobis insensibilius sit, qui ea quae a nobis ita accurate annunciantur non admittitis? Sed rebus et verbis nullam non mansuetudinem exhibens, nihil ita loquitur; </div>
            <div type="sub" n="6">sed miti sermone quod futurum erat praedicit, nos hinc quoque ad summam instituens mansuetudinem, ut cum quosdam alloquimur, nec ipsis suademus, ne id indigne feramus. </div>
            <div type="sub" n="7">Nam qui indignatur nihil perficere solet, sed magis a fide habenda avertit. Ideo oportet ab ira abstinere: illud vero quod dicimus fide dignum reddere, abstinendo, non ab ira modo, sed etiam a clamore. Materia enim irae clamor. </div>
            <div type="sub" n="8">Impediamus igitur equum, ut dejiciamus equitem; irae pennas caedamus, ne malum accrescat. Acutus enim morbus est ira, qui possit animas nostras decipere. Ideo illi aditus undique intercludendus est. </div>
            <div type="sub" n="9">Nam absurdum esset feras mansuefacere posse; mentem vero nostram efferatam despicere. Ignis vehemens est ira, qui omnia absumit; nam et corpus corrumpit et animam labefactat, atque injucundum visuque turpem hominem reddit. </div>
            <div type="sub" n="10">Certe si iratus seipsum intueri posset, non altera indigeret admonitione. Nihil enim insuavius irato vultu. Ebrietas quaedam ira est, imo ebrietate deterior, et daemone miserabilior. </div>
            <div type="sub" n="11">Verum si curemus ne in clamorem erumpamus, optimam philosophiae viam inveniemus. Ideo Paulus non iram modo, sed etiam clamorem vitare jubet: Omnis ira et clamor tollatur a vobis. </div>
            <div type="sub" n="12">Obtemperemus ergo huic omnis philosophiae magistro: et cum contra servos nostros irascimur, peccata nostra cogitemus, et eorum nos mansuetudinis pudeat. </div>
            <div type="sub" n="13">Cum enim tu convitiis oneras, ille vero silens convitia tolerat; tu te turpiter geris, ille philosophatur; id pro admonitione habeas. Etsi namque servus, homo tamen est, anima praeditus immortali, iisdemque a communi domino honoratus donis. </div>
            <div type="sub" n="14">Quod si par nobis in majoribus et spiritualibus, humanae cujusdam et vilis praerogativae gratia convitia nostra ita mansuete ferat: qua venia, et qua defensione digni erimus, qui divino metu non possumus, imo nolumus, ut ille nostro, philosophari? </div>
            <div type="sub" n="15">Haec itaque omnia nobiscum reputantes, ac peccata nostra naturaeque consortium cogitantes, mansuete ubique loqui studeamus, ut humiles corde effecti, animabus nostris requiem inveniamus et praesentem et futuram, quam utinam omnes assequamur, gratia et benignitate Domini nostri Jesu Christi, quicum Patri gloria unaque Spiritui sancto, nunc et semper, et in saecula saeculorum, amen. </div>
         </div>
      </div>
      <div type="hom" n="27">
         <div type="title" n="title">Commentarius </div>
         <div type="title" n="title_2">[Homilia XXVII] </div>
         <div type="sec" n="1">
            <div type="sub" n="1">Si terrena dixi vobis, et non creditis, quomodo si dixero vobis caelestia, credetis? Nemo ascendit in caelum, nisi qui de caelo descendit Filius hominis, qui est in caelo. </div>
            <div type="sub" n="2">Quod saepe dixi, hoc et nunc dicam, nec finem dicendi faciam. Quid hoc est? Loquuturus Jesus de sublimibus, auditorum saepe imbecillitati sese attemperat, neque magnitudine sua dignis utitur verbis, sed demissioribus. </div>
            <div type="sub" n="3">Nam sublime magnumque dictum semel prolatum, illam posset dignitatem declarare, quantum scilicet audire nos possumus: humiliora vero, quae auditorum mentem attingere possunt, nisi frequenter dicerentur, sublimia cum essent, humi repentem auditorem non attigissent. </div>
            <div type="sub" n="4">Ideo longe plura humilia dixit, quam sublimia. Sed ne hoc aliud damnum importaret, et humi discipulum retineret; inferiora illa non dicit, nisi causam illa dicendi afferat: quod hic etiam fecit. </div>
            <div type="sub" n="5">Cum enim dixisset de baptismate, et de illa, quae in terra fit secundum gratiam, generatione, volens de generatione illa sua arcana et ineffabili loqui, intermittit tamen, et qua de causa intermittat ipse declarat. </div>
            <div type="sub" n="6">Quaenam illa causa est? Auditorum crassities et imbecillitas, quam mox subindicavit his verbis: Si terrena dixi vobis, et non creditis, quomodo si dixero vobis caelestia credetis? </div>
            <div type="sub" n="7">Itaque ubi modestum quid et humile dicit, id auditorum imbecillitati adscribendum est. Terrestria vero hic quidam putant ventum significare, ac si diceret: Si exemplum ex terrenis dedi, nec tamen obtemperastis, quomodo poteritis sublimiora discere? </div>
            <div type="sub" n="8">Si porro hic baptisma terrenum appellet, ne mireris; aut enim illud ita vocat quod in terris conferatur; aut ita vocat, ipsum comparando cum tremenda illa sua generatione. </div>
            <div type="sub" n="9">Nam etsi haec generatio caelestis sit; si tamen comparetur cum illa ex Patris substantia generatione, terrena dici potest. Ac jure non dixit, non intelligitis, sed, non creditis. </div>
            <div type="sub" n="10">Si quis enim ea credere et admittere nolit, quae mente percipi possunt, is jure stultitiae accusetur; si quis vero illa non admittat, quae non mente, sed fide percipiuntur, is non jam stultitiae, sed incredulitatis causa arguitur. </div>
            <div type="sub" n="11">Ut ergo illum abducat, ne ratiociniis dictum percipere quaerat, vehementius in illum invehitur, de incredulitate accusans. Si vero nostram illam generationem fide admittere oporteat, quo non digni sunt supplicio, qui Unigeniti generationem ratione inquirunt? </div>
            <div type="sub" n="12">Sed forte dixerit quispiam, cur haec dicta sunt, si auditores non credituri erant? Quia etsi illi non credituri erant, at credituri certe futuri homines, et hinc utilitatem percepturi. </div>
            <div type="sub" n="13">Vehementius ergo in illum invehens; ostendit demum, se non modo illa nosse, sed etiam alia longe plura et majora; quod per sequentia ostendit dicens: Nemo in caelum ascendit, nisi qui de caelo descendit Filius hominis, qui est in caelo. </div>
            <div type="sub" n="14">Et quaenam, inquies, haec consequentia? Maxima certe, et admodum cum supradictis consonans. Quia enim ille dixerat: Scimus quia a Deo venisti magister, hoc ipsum ille corrigit, ac si dicat: Ne putes me ita magistrum esse ut multi prophetae, qui de terra erant. </div>
            <div type="sub" n="15">Ex caelo namque venio. Prophetarum quippe nullus eo ascendit; ego illic habito. Viden’ quomodo illud etiam quod admodum sublime videtur esse, ejus magnitudine indignissimum sit? Non tantum enim in caelo est, sed etiam ubique, et omnia implet. </div>
            <div type="sub" n="16">Verum adhuc pro auditoris imbecillitate loquitur, ut paulatim illum erigat. Filium autem hominis hic non carnem vocavit; sed a minori substantia se totum, ut ita dicam, nominavit. </div>
            <div type="sub" n="17">Solet enim saepe a divinitate, saepe ab humanitate, se totum vocare. Et sicut Moses exaltavit serpentem in deserto, ita exaltari oportet Filium hominis. Hoc rursum videtur a superioribus alienum; sed cum illis maxime consentit. </div>
            <div type="sub" n="18">Cum dixisset enim maximum per baptisma collatum hominibus esse beneficium, addit hujus causam, neque illam minorem, scilicet per crucem. </div>
            <div type="sub" n="19">Quemadmodum et Paulus Corinthios alloquens, haec simul jungit beneficia his verbis: Numquid Paulus crucifixus est pro vobis, aut in nomine Pauli baptizati estis? </div>
            <div type="sub" n="20">Haec enim duo maxime ineffabilem ejus amorem ostendunt; quod pro inimicis passus sit; et quod pro inimicis mortuus, per baptismum integram peccatorum veniam largitus sit. </div>
         </div>
         <div type="sec" n="2">
            <div type="sub" n="1">Cur autem non clare dixit se crucifigendum esse, sed ad veterem figuram auditores remisit? Primum ut discerent veterum cum novis cognationem, scirentque haec illis aliena non esse; </div>
            <div type="sub" n="2">deinde ut intelligas, ipsum non invitum ad mortem venisse; ad haec autem ut disceres, nullum ipsi ab illa re damnum importari, et hinc multis ipsum salutem parere. </div>
            <div type="sub" n="3">Ne quis enim diceret, et quomodo fieri potest, ut qui in crucifixum credunt, salutem consequantur, cum et ipse a morte correptus fuerit? ad veterem nos historiam ducit. </div>
            <div type="sub" n="4">Nam si imaginem aeneam serpentis respicientes Judaei, mortem vitabant; multo magis ii qui in crucifixum credunt, praestantiore fruentur beneficio. </div>
            <div type="sub" n="5">Non enim propter crucifixi imbecillitatem, neque quod Judaei superiores fuerint, ita factum est: sed quia Deus dilexit mundum, ideo animatum ejus templum crucifigitur. </div>
            <div type="sub" n="6">Ut omnis qui credit in illum non pereat, sed habeat vitam aeternam. Viden’ crucis causam, et salutem inde partam? Viden’ figurae cum veritate consonantiam? </div>
            <div type="sub" n="7">Illic mortem effugere Judaei, sed temporaneam; hic aeternam fideles. Illic suspensus serpens serpentum morsus curabat; hic crucifixus Jesus a spirituali dracone inflictas plagas curabat. </div>
            <div type="sub" n="8">Illic qui oculis corporeis videbat, curabatur; hic qui mentis oculis videt, peccata omnia deponit. Illic aes pendebat ad modum serpentis figuratum; hic corpus dominicum a Spiritu formatum. </div>
            <div type="sub" n="9">Illic serpens mordebat, et serpens curabat; hic mors perdidit, et mors servavit. Sed qui interimebat serpens, venenum habebat; qui vero servabat, veneno vacuus erat. </div>
            <div type="sub" n="10">Idipsum jam videre est: nam mors quae interimebat, peccatum habebat, ut venenum serpens: Domini autem mors ab omni peccato immunis erat, ut aeneus serpens a veneno vacuus. </div>
            <div type="sub" n="11">Peccatum enim, inquit, non fecit, nec inventus est dolus in ore ejus. Hoc ergo est quod significavit Paulus: Exspolians principatus et potestates, traduxit confidenter, palam triumphans illos in semetipso. </div>
            <div type="sub" n="12">Quemadmodum enim athleta strenuus, cum sublimem actum adversarium prosternit, clariorem refert victoriam; sic et Christus toto spectante orbe, adversarias potestates dejecit; et eis qui in solitudine vulnerati fuerant curatis, ab omnibus feris ipsos in cruce suspensus liberavit. </div>
            <div type="sub" n="13">Verum non dixit, suspendi oportet sed, exaltari. Quod enim dictu tolerabilius esse videbatur in audientis gratiam, hoc proxime ad figuram accedens posuit. </div>
            <div type="sub" n="14">Sic enim Deus dilexit mundum, ut Filium suum unigenitum daret, ut omnis qui credit in ipsum non pereat, sed habeat vitam aeternam. Hoc est: Ne mireris quod ego exaltandus sim, ut vos salutem consequamini. </div>
            <div type="sub" n="15">Nam hoc ita Patri visum est; et sic ille vos dilexit, ut pro servis Filium daret, et pro ingratis servis. Atqui neque pro amico quispiam id agat: Vix enim pro justo quis moriatur. </div>
            <div type="sub" n="16">Sed ille longiore usus sermone est, quia fidelibus verba faciebat: hic autem brevius Christus, quia Nicodemum alloquebatur; sed cum majore emphasi: quae in singulis dictis observatur. </div>
            <div type="sub" n="17">His enim verbis, sic dilexit, et Deus mundum, ingens amor significatur. Multum quippe, imo immensum erat discrimen. </div>
            <div type="sub" n="18">Nam immortalis et sine principio, magnitudo infinita, ex terra et cinere formatos, innumeris onustos peccatis, qui semper se offendebant, ingratos; hos, inquam, dilexit. </div>
            <div type="sub" n="19">Et quae postea sequuntur perinde vehementia sunt; addit enim: Ut Filium suum unigenitum daret; non servum, non angelum, non archangelum ait. Atqui nemo unquam vel circa filium tantum studium adhibuit, quantum Deus circa ingratos servos. </div>
            <div type="sub" n="20">Passionem itaque non omnino aperte, sed obscure praedicit: emolumentum autem ex passione futurum clare dicit, Ut omnis qui credit in eum non pereat, sed habeat vitam aeternam. </div>
            <div type="sub" n="21">Quia dixerat ipsum exaltatum iri, et mortem subindicaverat, ne verba istaec moerorem parerent auditori, et de ipso humanum quidpiam suspicaretur, putaretque mortem ipsi finem existendi futuram esse, vide quo pacto id attemperet, cum dicit datum esse Dei Filium, vitae causam, imo vitae aeternae. </div>
            <div type="sub" n="22">Is vero qui per mortem suam, vitam aliis daturus erat, in morte non diu mansurus erat. Nam si ii qui in crucifixum credunt, non pereunt, multo minus peribit ille crucifixus. </div>
            <div type="sub" n="23">Qui enim perniciem ab aliis aufert, multo magis ipse a pernicie liber erit: qui aliis vitam impertit, multo magis sibi impertiet. Viden’ ubique opus esse fide? </div>
            <div type="sub" n="24">Nam crucem vitae fontem esse dicit. Id ratiocinium non facile admittat: cujus rei testes nunc sunt gentiles, qui id videntes cum risu excipiunt. Fides vero quae ratiocinii imbecillitatem superat, hoc facile admittit et retinet. </div>
            <div type="sub" n="25">Unde autem tantopere Deus mundum dilexit? non aliunde, quam ex sola benignitate sua. </div>
         </div>
         <div type="sec" n="3">
            <div type="sub" n="1">In pudorem ergo vertamur ob tantam caritatem: erubescamus de benignitatis excessu. Ipse enim ut nos servaret, ne unigenito quidem Filio suo pepercit; nos pecuniis parcimus in nostram perniciem. </div>
            <div type="sub" n="2">Ipse unigenitum Filium pro nobis dedit; nos ne argentum quidem in ejus gratiam despicimus, imo nec in nostram utilitatem. Et quanam haec venia digna sunt? </div>
            <div type="sub" n="3">Si hominem videamus pericula et mortem pro nobis subire, ipsum omnibus anteponimus, et in intimis amicis annumeramus, nostra omnia ipsi tradimus, et ea ipsius esse magis quam nostra dicimus; neque sic putamus dignam rependere vicem. </div>
            <div type="sub" n="4">Erga Christum vero neque hunc grati animi modum servamus. Ille animam pro nobis posuit, et propter nos preciosum sanguinem effudit, nos, inquam, qui nec boni nec grati eramus; </div>
            <div type="sub" n="5">nos vero ne in nostram quidem utilitatem pecunias effundimus; sed eum qui pro nobis mortuus est, et nudum et peregrinum despicimus. Ecquis nos a futuro supplicio eximet? </div>
            <div type="sub" n="6">Nam si non Deus nos, sed nos ipsi puniremus, annon contra nos calculum ferremus? annon nos ipsos ad gehennae ignem condemnaremus, quod eum qui animam pro nobis posuit fame tabescentem contemserimus? </div>
            <div type="sub" n="7">Et quid pecunias memoro? Si enim mille haberemus animas, annon illas omnes pro illo ponere oportuit? Etiamsi ne sic quoque quid beneficio tanto dignum fecissemus. </div>
            <div type="sub" n="8">Nam qui prior beneficium ponit, manifestum prae se fert bonitatis indicium; qui autem beneficio afficitur, quidquid tandem dederit, debitum reddit, non gratiam init; </div>
            <div type="sub" n="9">maxime vero cum ille prior beneficus inimicis dona confert, et is qui rependit, benefactori suo dona retribuit, quibus etiam donis ipse quoque fruitur. Verum his non movemur, usque adeo ingrati, ut servis, mulis, equis operimenta aurea circumponamus; </div>
            <div type="sub" n="10">Dominum vero nostrum, nudum errantem, ostiatim mendicantem, in compitis stantem et manus extendentem despiciamus, imo saepe torvis intueamur oculis: etiamsi propter nos hisce malis se subjiciat. Libenter enim esurit, ut tu nutriaris; nudus circumit, ut tibi incorruptionis vestem conferat. </div>
            <div type="sub" n="11">Nihil tamen vos erogatis: sed vestimenta vestra alia a tineis roduntur, alia in arca recondita, superfluae curae possidentibus sunt: dum is qui et haec et alia omnia largitus est, nudus obambulat. </div>
            <div type="sub" n="12">Verum haec non in arca reconditis, sed his magnifice induimini? Quid, quaeso, hinc vobis plus accedit? Ut forensium turba vos suspiciat? Ecquid hoc? Non enim his indutum admirantur; sed eum qui egenis largitur. </div>
            <div type="sub" n="13">Itaque si velis admirationi esse, alios indue, et sic mille plausibus excipieris. Tunc te Deus cum hominibus laudabit. Contra vero si secus agas, nemo te laudabit; sed omnes tibi invidebunt, dum videbunt corpus ornatum, animam vero neglectam. </div>
            <div type="sub" n="14">Hujusmodi ornatum meretrices sectantur, quae saepe majori et opulentiori cultu gaudent. Ornatus autem animae penes virtutis studiosos tantum habetur. Haec frequenter dico, nec finem dicendi faciam, non pauperes tantum curans, quantum animas vestras. </div>
            <div type="sub" n="15">Illis enim etsi non a nobis, aliunde tamen quaedam erit consolatio; si nulla adsit, et fame pereant, non magnum hoc damnum ipsis. Quid nocuit Lazaro paupertas et fames? </div>
            <div type="sub" n="16">Sed vos nihil a gehenna eripiet, nisi pauperum ope juvemini. Sed eadem ipsa dicemus quae dives ille perpetuo traditus igni, omnis consolationis experti. </div>
            <div type="sub" n="17">Verum absit, ut quis illa unquam verba audiat; faxit Deus ut omnes in sinu Abrahae recipiantur, gratia et benignitate Domini nostri Jesu Christi, per quem et cum quo Patri gloria, unaque sancto Spiritui, in saecula saeculorum, amen. </div>
         </div>
      </div>
      <div type="hom" n="28">
         <div type="title" n="title">Commentarius </div>
         <div type="title" n="title_2">[Homilia XXVIII] </div>
         <div type="sec" n="1">
            <div type="sub" n="1">Non enim misit Deus Filium suum in mundum, ut judicet mundum, sed ut salvum faciat mundum. Multi ex segnioribus, ad peccata multiplicanda et negligentiam augendam divina abutentes clementia ita loquuntur. </div>
            <div type="sub" n="2">Nulla est gehenna, nullum supplicium, omnia Deus peccata remittit; quorum os sic obstruit sapiens quidam: Ne dicas, Miseratio ejus magna, multitudinis peccatorum meorum miserebitur: quia misericordia et ira apud ipsum, et super peccatores ardebit furor ejus; et rursum, Ut multa misericordia ejus, et multa redargutio ejus. </div>
            <div type="sub" n="3">Et ubi, inquies, benignitas ejus, si secundum peccatorum nostrorum merita accepturi sumus? Quod secundum merita accepturi simus, audi Prophetam et Paulum dicentem, illum quidem, Tu reddes unicuique secundum opera sua; hunc autem, Qui reddet unicuique secundum opus suum. </div>
            <div type="sub" n="4">Quod autem nihilominus magna sit Dei clementia, vel hinc palam est, quod cum in vitas duas nostra Deus diviserit, aliam certaminum, aliam coronarum, multam hac in re quoque benignitatem exhibuerit. </div>
            <div type="sub" n="5">Quomodo? Quia postquam innumera peccata admisimus, nec cessavimus a juventute ad extremam usque senectutem sceleribus animam nostram inquinare, nullas eorum poenas repetat, sed per lavacrum regenerationis veniam concedat, imo justitiam et sanctificationem elargiatur. </div>
            <div type="sub" n="6">Quid ergo, inquies, si quis a prima aetate mysteriis dignatus, post haec in mille peccata incidat? Hic certe majori obnoxius est supplicio. Eorumdem enim peccatorum non pares subimus poenas, sed longe graviores, si postquam initiati sumus in scelera ruimus. </div>
            <div type="sub" n="7">Id significat Paulus his verbis: Irritam faciens quis legem Mosis, sine ulla miseratione duobus vel tribus testibus moritur: quanto magis putatis deteriora mereri supplicia qui Filium Dei conculcaverit, et sanguinem testamenti pollutum duxerit, et gratiae Spiritus contumeliam fecerit? </div>
            <div type="sub" n="8">Ergo majori ille dignus erit supplicio. Verumtamen huic poenitentiae portas aperuit, ac multos abluendi peccata modos subministravit, si ille voluerit. Cogites velim quanta sint haec clementiae argumenta, quod per gratiam remiserit, et quod post gratiam peccatorem supplicii dignum non puniat, sed emendationis spatium concedat. </div>
            <div type="sub" n="9">Propterea ait Christus Nicodemo: Non misit Deus Filium suum in mundum, ut judicet mundum, sed ut salvet mundum. Duo enim sunt Christi adventus; qui jam fuit, et qui futurus est: sed non iisdem de causis ambo; sed prior fuit, non ut facinora nostra examinet, sed ut dimittat; secundus erit, non ut dimittat, sed ut examinet. </div>
            <div type="sub" n="10">Ideo de priore quidem dicit: Non veni ut judicem mundum, sed ut salvem mundum. De secundo autem, Cum venerit Filius in gloria Patris sui, statuet oves quidem a dextris, hoedos autem a sinistris: et abibunt alii quidem in vitam, alii in supplicium sempiternum. </div>
            <div type="sub" n="11">Atqui prior etiam adventus judicii erat secundum justitiae rationem. Quare? Quia ante adventum ejus lex erat naturalis, prophetae, rursumque lex scripta, doctrina, mille promissiones, signa, supplicia, et alia multa, quae possent emendare; quorum ratio omnino exigenda erat. </div>
            <div type="sub" n="12">Sed quia clemens est, non examen, sed veniam exhibit. Si enim perquisitionem fecisset, omnes plane de medio sublati fuissent: Omnes enim peccaverunt, inquit, et egent gloria Dei. Vides summam clementiam? Qui credit in Filium, non judicatur: qui autem non credit, jam judicatus est. </div>
            <div type="sub" n="13">Atqui si tunc non venit ut judicaret mundum, quomodo qui non credit, jam judicatus est, si nondum adest judicii tempus? Vel hoc dicit, quia ipsa incredulitas sine poenitentia supplicium est; nam extra lucem esse per se magnum est supplicium: vel futura praenunciat. </div>
            <div type="sub" n="14">Quemadmodum enim homicida, licet sententia Judicis damnatus non sit, ipsa rei natura jam damnatus est; sic et incredulus. Quandoquidem Adam qua die de ligno comedit, mortuus est: illa quippe sententia erat: Quacumque die comederitis de ligno, moriemini. </div>
            <div type="sub" n="15">Atqui vivebat. Quomodo igitur mortuus erat? Ex sententia, et ex ipsa rei natura. Nam qui se supplicio obnoxium reddidit, sub supplicio est; etiamsi non reipsa, sed ex sententia. </div>
            <div type="sub" n="16">Ne quis enim audiens, Non veni ut judicem mundum, se putet impune posse peccare, hincque negligentior evadat, hanc quoque tollit ignaviam dicens, jam judicatus est. </div>
            <div type="sub" n="17">Quia enim judicium futurum nondum venerat, supplicii timorem admovet, et ostendit: id quod multae est benignitatis, non modo Filium dare, sed etiam supplicii tempus differre, ut possint peccantes et increduli peccata sua abluere. </div>
            <div type="sub" n="18">Qui credit in Filium, non judicatur. Qui credit, non qui curiose inquirit; qui credit, non qui multum scrutatur. Quid ergo si impura ejus vita sit, et gesta non bona? Hos utique non vere fideles esse Paulus ait: Confitentur se nosse Deum, factis autem negant. </div>
            <div type="sub" n="19">Caeterum hic declarat, ipsos non hac de re judicari; sed ob facinora graviori ultione puniendos esse: infidelitatis vero causa, eo quod crediderint, non puniri. </div>
         </div>
         <div type="sec" n="2">
            <div type="sub" n="1">Viden’ quomodo cum a terribilibus orsus esset, in eadem rursus desinat? Initio quippe dicebat: Nisi quis natus fuerit ex aqua et Spiritu, non intrabit in regnum Dei; hic vero rursum, Qui non credit in Filium, jam judicatus est; id est, Ne putes moras peccatis obnoxium juvare, nisi resipuerit. </div>
            <div type="sub" n="2">Nam qui non crediderit, nihil differet ab eis qui jam judicati sunt et puniuntur. Hoc est autem judicium, quia lux venit in mundum, et dilexerunt homines magis tenebras quam lucem; hoc est, Ideo puniuntur, quia tenebras relinquere et ad lucem accurrere noluerunt. </div>
            <div type="sub" n="3">His verbis omnem ab illis aufert excusationem. Nam si rationes et poenas expetiturus venissem, inquit, dicere possent: Ideo resiluimus. Sed veni ut illos a tenebris eriperem, et luci admoverem. </div>
            <div type="sub" n="4">Quis ergo misereatur ejus, qui a tenebris ad lucem venire recusat? Cum enim nulla de re nos incusare possint, inquit, sed mille beneficiis sint affecti, a nobis resiliunt. </div>
            <div type="sub" n="5">Hac de re quoque illos alibi accusans dicebat, Odio habuerunt me gratis; et rursum, Si non venissem et loquutus fuissem eis, peccatum non haberent. Qui enim expers lucis in tenebris sedet, fortasse veniam impetret; qui vero post lucis adventum in tenebris residet, perversae et pervicacis voluntatis argumentum prae se fert. </div>
            <div type="sub" n="6">Deinde quia id quod dictum fuerat multis incredibile videbatur; nemo enim tenebras luci praetulerit; causam ponit cur sic affecti essent. Quaenam haec est? Erant enim, inquit, eorum mala opera. Omnis autem qui male facit, odit lucem, et non venit ad lucem, ut non arguantur opera ejus. </div>
            <div type="sub" n="7">Certe non ad judicandum vel ad inquirendum venit; sed ut veniam et remissionem peccatorum daret, et salutem per fidem largiretur. Cur ergo fugerunt? Nam si judicaturus in tribunali sedisset, aliquem excusationis colorem habuissent. </div>
            <div type="sub" n="8">Qui enim malorum sibi conscius est, judicem fugere solet: veniam autem concedentem, peccatores omnes adeunt. Si ergo condonaturus venit, hos maxime accurrere par erat, qui multorum sibi conscii erant peccatorum: quod etiam multi fecerunt. </div>
            <div type="sub" n="9">Nam et publicani et peccatores venientes, cum Jesu accumbebant. Quid ergo sibi vult illud? De illis loquitur qui in nequitia omnino permanere decreverunt. Ipse namque ideo venit, ut priora peccata dimitteret, et ad futura cavenda confirmaret. </div>
            <div type="sub" n="10">Quia vero quidam sunt ita molles et dissoluti ad virtutis sustinendos labores, ut ad extremum usque halitum velint in peccatis persistere, et nunquam ab illis abscedere, illos hic incessere videtur. </div>
            <div type="sub" n="11">Quia enim Christianismus cum recta doctrina probam vitam expetit, ad nos venire formidant, inquit, quia nolunt vitam rectam exhibere. </div>
            <div type="sub" n="12">Nam eum qui in Gentilium errore vitam ducit nemo reprehenderit: qui enim tales colit deos, festos dies perinde turpes et ridiculos, atque dii ipsi sunt, celebrat, ac digna dogmatibus exhibet opera; </div>
            <div type="sub" n="13">qui vero Deum colunt, si segniter vivant, a nemine non reprehenduntur et accusantur: tantae admirationi etiam apud inimicos suos est veritas. </div>
            <div type="sub" n="14">Vide ergo quam accurate loquatur; non enim dicit, qui prava operatur, non venit ad lucem; sed qui in malis perseverat; id est, qui vult semper in peccati coeno voluntari, non vult se legibus meis subjicere; sed extra manens libere fornicatur, caeteraque omnia prohibita exsequitur. </div>
            <div type="sub" n="15">Huc enim se conferens, quasi fur in luce statim manifestus redditur. Ideoque imperium fugit meum. Certe multos Gentilium dicentes audimus, se ideo non posse ad fidem nostram accedere, quod non possint ab ebrietate, fornicatione caeterisque hujusmodi vitiis abstinere. </div>
            <div type="sub" n="16">Quid ergo, inquies, annon sunt Christiani non melioris frugis, annon et Gentiles philosophice viventes? Christianos esse qui mala perpetrent, ego quoque novi: num autem Gentiles sint qui probam ducant vitam, id non perinde notum mihi. </div>
            <div type="sub" n="17">Ne mihi illos objicias qui ex natura sua modesti ornatique sunt: hoc enim virtus non est; sed illos afferas, qui affectibus vehementer trahuntur, et tamen philosophantur: at certe non possis. </div>
            <div type="sub" n="18">Nam si regni promissio, gehennae comminatio, et alia hujusmodi vix homines in virtutis exercitio retinent; longe difficilius illam exercebunt, qui nihil eorum credunt. </div>
            <div type="sub" n="19">Quod si quidam virtutem simulent, id gloriae causa faciunt; qui autem vanae gloriae causa virtutem exercent, ubi latere poterunt, non a pravis cupiditatibus abstinebunt. </div>
            <div type="sub" n="20">Verum ne contentiosi videamur, concedamus apud Gentiles esse quosdam qui recte vivant; nihil enim hoc dictis nostris officit. Nam quod saepe contingit, non quod raro accidit, hic intelligendum. </div>
         </div>
         <div type="sec" n="3">
            <div type="sub" n="1">Vide etiam quo pacto aliunde quoque illis omnem excusationis modum auferat; cum dicit lucem in mundum venisse. Num, inquit, illam quaesierunt? num laborarunt ut assequerentur? </div>
            <div type="sub" n="2">Ipsa lux ad illos venit, neque sic tamen accurrerunt. Quia vero obtendere possunt Christianos esse quosdam qui male vivant, respondebimus hic non agi de iis qui Christiani nati sunt, quique a majoribus piam accepere religionem; etsi saepe illi ex prava vita a vera doctrina decussi fuerint. </div>
            <div type="sub" n="3">Verum non de iis puto nunc sermonem haberi; sed de iis Gentilium vel Judaeorum, qui deberent ad rectam converti fidem. </div>
            <div type="sub" n="4">Ostendit enim neminem eorum qui in errore degunt, velle ad fidem accedere, nisi prius rectae vitae normam sibi praescripserit; neminemque in incredulitate mansurum, nisi prius decreverit in pravitate persistere. </div>
            <div type="sub" n="5">Ne mihi dixeris castum illum esse, nec furari: non enim in his tantum consistit virtus. Quae enim utilitas, si haec quidem observet, sed vanae gloriae sit cupidus; vel amicorum gratia in errore maneat? </div>
            <div type="sub" n="6">Hoc enim non est recte vivere. Nam gloriae servus non minus peccat, quam fornicator; imo longe plura et graviora admittit. Verum indica mihi quemdam apud Gentiles ab omnibus vitiis peccatisque liberum. Nunquam possis. </div>
            <div type="sub" n="7">Nam qui maxime apud illos claruerunt, qui et pecunias et gulae delicias contemserunt, ut aiunt, ii maxime omnium gloriae servierunt; quod sane omnium est causa malorum. </div>
            <div type="sub" n="8">Sic et Judaei in nequitia perstiterunt; quare illos arguens dicebat: Quomodo potestis credere, qui gloriam ab hominibus accipitis? Et cur Nathanaeli, cui veritatem praedicabat, de his loquutus non est, nec longiori est usus sermone? Quia is non cum illo studio venerat. </div>
            <div type="sub" n="9">Hic enim istud sibi faciendum constituerat, et quod alii quieti, hic audiendae doctrinae tempus adhibuit. Ille vero alio suadente accessit: nec tamen illum praeteriit; ipsum enim sic alloquitur: Amodo videbitis caelos apertos, et angelos Dei ascendentes et descendentes. </div>
            <div type="sub" n="10">Huic autem nihil horum dixit; sed de incarnatione et de vita aeterna ipsum alloquitur: diverso modo singulis pro affectu cujusque loquens. Illi quidem quia prophetas callebat, neque ita segnis erat, haec audivisse satis erat. </div>
            <div type="sub" n="11">Huic vero quia quadam adhuc formidine detinebatur, non totum statim revelavit; sed mentem ejus excitavit, ut metu metum excluderet, cum dixit eum qui non crederet, judicari, et non credere a prava concupiscentia proficisci. </div>
            <div type="sub" n="12">Quia enim hominum gloriam magni faciebat, et pluris quam supplicium. Multi enim, inquit, ex principibus crediderunt in eum, sed propter Judaeos non confitebantur. </div>
            <div type="sub" n="13">Hinc illum perstringit; ostenditque, non posse eum qui in se non crederet, alia de causa non credere, quam quod vita impurus esset. </div>
            <div type="sub" n="14">Et in sequentibus ait: Ego sum lux; hic autem ait, Venit lux in mundum. In principio enim obscurius, deinde clarius loquebatur. Attamen homo ille multitudinis fama detinebatur, quapropter non ea qua par erat utebatur libertate. </div>
            <div type="sub" n="15">Fugiamus ergo inanem gloriam; hoc enim vitiorum omnium vehementissimum est. Hinc avaritia et amor pecuniarum oriuntur, hinc odia, bella, lites. Nam qui plura concupiscit, nusquam consistere poterit. </div>
            <div type="sub" n="16">Nulla autem alia de causa caetera amat, quam quod vanam gloriam amet. Cur enim, quaeso, eunuchorum agmen, gregem servorum, cur tantum fastum multi exhibent? Non alia causa, nisi ut multos habeant inopportunae magnificentiae testes. </div>
            <div type="sub" n="17">Si hanc ergo rescindamus, cum capite etiam membra nequitiae tollemus, nihilque prohibebit, quominus terram quasi caelum incolamus. </div>
            <div type="sub" n="18">Neque enim ad nequitiam tantum quos capit impellit, sed et virtuti se subdole admiscet; et cum a virtute nos decutere non potest, in ipsa illa virtute magnum detrimentum importat: dum labores tolerare cogit, et a laborum fructu privat. </div>
            <div type="sub" n="19">Nam qui ad vanam gloriam respicit, sive jejunium, sive orationem, sive eleemosynam exerceat, omnem amittit mercedem. Quo damno quid miserabilius fuerit: quando nempe quis se frustra macerat, ridiculusque evadit, et a superna gloria excidit? </div>
            <div type="sub" n="20">Neque enim potest qui utramque desiderat, utramque consequi. Possumus tamen utramque consequi, si non utramque gloriam concupiscamus, sed coelestem tantum; qui vero utramque amat, non utramque adipisci potest. </div>
            <div type="sub" n="21">Quamobrem si velimus gloriam adipisci, fugiamus humanam gloriam, et eam quae a solo Deo est desideremus; et sic utraque potiemur. </div>
            <div type="sub" n="22">Utinam vero hac fruamur, gratia et benignitate Domini nostri Jesu Christi; per quem et cum quo Patri gloria unaque sancto Spiritui, in saecula saeculorum, amen. </div>
         </div>
      </div>
      <div type="hom" n="29">
         <div type="title" n="title">Commentarius </div>
         <div type="title" n="title_2">[Homilia XXIX] </div>
         <div type="sec" n="1">
            <div type="sub" n="1">Venit autem in Judaeam terram ipse et discipuli ejus, et illic demorabatur cum eis, et baptizabat. Nihil veritate clarius, nihil fortius, ut mendacio nihil infirmius, etiamsi innumeris se tegat operimentis. </div>
            <div type="sub" n="2">Nam facile deprehenditur, et facile diffluit. Veritas contra nuda prostat omnibus, qui volunt ejus pulcritudinem intueri; non vult latere, non periculum timet, non insidias, non gloriam multitudinis ambit, nulli humanarum rerum subjacet; </div>
            <div type="sub" n="3">sed omnibus superior multas excipit insidias, manet autem invicta, eosque qui ad se confugiunt, quasi tutissimo muro munitos servat, idque ex potentiae suae magnitudine; et occultos insultus evertit, sua vero palam omnibus proponit: </div>
            <div type="sub" n="4">quod et Christus Pilato his verbis significavit: Ego palam loquutus sum mundo, et in occulto loquutus sum nihil. Quod tunc dixit Jesus, hoc nunc fecit. Post haec, inquit, venit in Judaeam terram ipse et discipuli ejus, et illic demorabatur et baptizabat. </div>
            <div type="sub" n="5">In solemnitatibus in civitatem ascendebat, ut in medio doctrinam illis proponeret, utque ex miraculis utilitatem carperent. Peractis autem diebus festis, in Jordanem saepe veniebat, quia illo multi concurrebant. </div>
            <div type="sub" n="6">Illa enim quae magis frequentabantur loca semper petebat; non ostentationis causa vel ambitionis, sed ut pluribus prodesset. Atqui sub haec dicit Evangelista, non Jesum, sed discipulos ejus baptizasse; unde palam est hoc etiam in loco ita intelligi, ipsos nempe solos baptizavisse. </div>
            <div type="sub" n="7">Et cur, inquies, non baptizabat? Jam prius dixerat Joannes: Ipse vos baptizabit in Spiritu sancto et igni. Spiritum vero nondum dederat; jure ergo non baptizabat; sed discipuli tantum, quod vellent plurimos ad salutarem doctrinam attrahere. </div>
            <div type="sub" n="8">Et quare discipulis Jesu baptizantibus, Joannes baptizare non destitit, donec in carcerem traderetur? Nam cum dicitur, Erat Joannes baptizans in Aenon; adjiciturque, Nondum missus fuerat in carcerem, significat utique illum non hactenus destitisse. </div>
            <div type="sub" n="9">Et cur ad illud usque tempus baptizavit? nam digniores Jesu discipulos declarasset, si illis incipientibus ipse destitisset. Cur ergo baptizabat? Ne discipulos suos in majorem invidiam et contentionem conjiceret. </div>
            <div type="sub" n="10">Nam si saepe clamando, primasque Christo concedendo, seseque minorem praedicando, non persuasit illis ut ad eum accederent: si hoc etiam adjecisset, longe contentiosiores illos reddidisset. </div>
            <div type="sub" n="11">Ideo Christus tunc maxime praedicare coepit, cum de medio sublatus est Joannes. Puto autem ideo citius Joannem morte sublatum fuisse, ut totius multitudinis animi ad Christum converterentur, neque amplius circa ambos scinderentur. </div>
            <div type="sub" n="12">Praeterea dum baptizabat Joannes, non finem faciebat monendi et magna de Jesu praedicandi. Baptizabat vero tantum in eum qui post se venturus erat, ut in eum crederent. </div>
            <div type="sub" n="13">Qui igitur hoc praedicabat, quomodo discipulorum Christi praestantiam demonstrasset, si a baptismate destitisset? nam e contrario visum fuisset, ipsum ex invidia vel ira cessare. Persistendo autem, haec firmiora declarabat. </div>
            <div type="sub" n="14">Non enim sibi gloriam comparabat, sed auditores ad Christum mittebat, nec minus quam discipuli ad eam rem praestabat; imo plus quam illi. Nam quanto minus suspectum erat ejus testimonium, tanto majore quam ipsi fama valebat apud omnes. </div>
            <div type="sub" n="15">Hoc Evangelista subindicans dicebat: Exibant et baptizabantur ab eo omnis Judaea, et regio circa Jordanem. Discipulis baptizantibus, non cessabant multi ad Joannem accurrere. </div>
            <div type="sub" n="16">Quod si quis percontetur, quid plus habuerit discipulorum, quam Joannis baptisma? dicemus, nihil. Nam utrumque baptisma Spiritus gratia vacuum erat, et una utriusque baptizandi causa erat, ut baptizatos ad Christum pertraherent. </div>
            <div type="sub" n="17">Ne enim circumcursantes, colligerent eos qui credituri erant, ut Simonem frater, Nathanaelem Philippus adduxerunt, baptizare constituerunt, ut per baptismum omnes sine labore pertraherent, et futurae fidei viam pararent. </div>
            <div type="sub" n="18">Quod autem haec baptismata alterum altero nihil plus haberent, sequentia indicant. Quaenam illa? Facta est, inquit, quaestio ex discipulis Joannis cum Judaeo de purificatione. Invidebant quippe semper discipuli Joannis Christi discipulis, imo ipsi Christo; </div>
            <div type="sub" n="19">et cum viderent illos baptizare, eos qui baptizabantur alloqui coeperunt, quasi baptisma suum quid plus haberet, quam baptisma discipulorum Christi: atque ex baptizatis aliquem adorti, id illi persuadere conati sunt, nec potuerunt. </div>
            <div type="sub" n="20">Quod autem illi, non autem Judaeus ille, quaestionem moverint, audi quomodo id Evangelista subindicet: non enim dixit, Judaeum aliquem ab illis quaesivisse; sed ex Joannis discipulis quaestionem motam fuisse cum Judaeo quodam de purificatione. </div>
         </div>
         <div type="sec" n="2">
            <div type="sub" n="1">Consideres autem velim Evangelistae lenitatem. Non enim in adversum invehitur, sed pro facultate culpam minuit, quaestionemque fuisse tantummodo dicit. </div>
            <div type="sub" n="2">Nam quod ex invidia illi loquuti sint, sequentia indicant, quae etiam ille moderate narravit; nam ait: Venerunt ad Joannem et dixerunt ei: Rabbi, qui erat tecum trans Jordanem, cui tu testimonium perhibuisti: ecce hic baptizat, et omnes veniunt ad eum. </div>
            <div type="sub" n="3">Id est, quem tu baptizasti, nam illud, cui tu testimonium perhibuisti, hoc indicat; ac si dicerent, quem clarum et conspicuum effecisti, haec quae tu facis audet aggredi. </div>
            <div type="sub" n="4">Non dixerunt, quem tu baptizasti: nam coacti fuissent vocem illam supernam commemorare, necnon Spiritus sancti descensum. </div>
            <div type="sub" n="5">Sed quid dicunt? Qui erat tecum trans Jordanem, cui tu testimonium perhibuisti: id est, qui in discipulorum ordine erat, qui nihil plus habebat quam nos, is se abs te segregans, baptizat. </div>
            <div type="sub" n="6">Non hoc autem solum modo putabant se illum concitare posse, sed quod etiam sua jam minus clara et conspicua forent: Omnes enim veniunt ad eum, inquiunt. </div>
            <div type="sub" n="7">Unde palam est eos nec Judaeum quicum disputaverant, ad suam sententiam adduxisse. Haec porro dicebant quod adhuc imperfectiores, nec prorsus ambitione vacui essent. </div>
            <div type="sub" n="8">Quid ergo Joannes? Nec ipse illos vehementer arguit, ne se relicto aliud quidpiam mali aggrederentur; sed quid dicit? Nemo potest accipere quidquam, nisi fuerit ei datum de caelo. </div>
            <div type="sub" n="9">Quod si humilius loquatur de Christo, ne mireris; non poterat tali affectu praeoccupatos statim omnia docere. Sed vult interim illos terrere, ipsisque ostendere, ipsos non alii quam Deo ipsi adversari, dum illum impugnarent; quod ipsum dicebat Gamaliel: Non poteritis dissolvere illud, nequando et Deo repugnare reperiamini. </div>
            <div type="sub" n="10">Hoc et ipse subobscure adstruit. Cum enim dicit, Nemo potest accipere, nisi fuerit ei datum de caelo; nihil aliud significat, quam ipsos impossibilia aggredi, hincque Deo adversarios deprehendi. Quid igitur? Theudas nonne a seipso acceperat? </div>
            <div type="sub" n="11">Acceperat quidem, sed statim prostratus periit. Res autem Christi non sic. Hinc eos etiam sensim consolatur, ostendens non hominem, sed Deum esse qui ipsos gloria superaret. </div>
            <div type="sub" n="12">Quapropter si splendidae res ejus essent, si omnes illum adirent, non mirandum esse; hujusmodi enim sunt res divinae; et Deum esse qui istaec appararet: alias enim non tantum invaluissent. </div>
            <div type="sub" n="13">Humana quippe facile deprehenduntur, et fluxa sunt, cito diffluunt et pereunt. Haec porro non item; neque igitur humana sunt. Et animadverte quomodo cum dicerent: Cui tu testimonium perhibuisti, putarentque illud ad Christum dejiciendum conducere, hoc ipsum in illos convertat. </div>
            <div type="sub" n="14">Nam prius cum ostendisset, non ex testimonio suo Christum clarum evasisse, hinc postea ipsos reprimit dicens: Non potest homo a seipso accipere quidquam, nisi ipsi datum fuerit de caelo. Quid hoc est? </div>
            <div type="sub" n="15">Si meum prorsus testimonium accipitis, et verum putatis, vel ex eo discite, non me, sed illum potiorem habendum esse. Quid enim testificatus sum? Vos evoco rei testes: ideo addit: Ipsi vos mihi testimonium perhibetis quod dixerim, Non sum ego Christus; sed missus sum ante illum. </div>
            <div type="sub" n="16">Si ergo meo haerentes testimonio, haec mihi objicitis dicentes, cui testimonium perhibuisti: non modo non ille imminutus fuit ex testimonio meo, sed ex illo plurimum augetur. </div>
            <div type="sub" n="17">Alioquin autem non meum, sed Dei erat testimonium. Quamobrem si fide dignus vobis videar esse, hoc etiam inter alia multa dixi, me missum fuisse ante illum. </div>
            <div type="sub" n="18">Viden’ quomodo paulatim ostendat vocem illam esse divinam? Hoc enim vult significare: Minister sum, et ea loquor quae ad mittentem me spectant: non humanam aucupor gratiam; sed Patris ejus qui me misit ministerium exhibeo. </div>
            <div type="sub" n="19">Non ego ad gratiam testificatus sum, sed id dixi, quod ut dicerem missus sum. Ne itaque me ea de causa magnum esse putetis: hoc enim illius ostendit magnitudinem. </div>
            <div type="sub" n="20">Ille namque rerum Dominus est; id quod rursum significat his additis verbis: Qui habet sponsam, sponsus est: amicus autem sponsi, qui stat et audit eum, gaudio gaudet propter vocem sponsi. </div>
            <div type="sub" n="21">Quare qui ait, Non sum dignus, ut solvam ejus corrigiam calceamenti, se amicum ejus nunc dicit; Non ut extollat et laudet se haec dicit; </div>
            <div type="sub" n="22">sed ut ostendat id se maxime curare, neque se invito vel nolente haec fieri, sed admodum cupiente et promovente, et hac de causa se omnia fecisse; quod admodum prudenter amici nomine significavit. Non enim ita servi sponsi ut amici gaudent, atque his in rebus laetantur. </div>
            <div type="sub" n="23">Non ergo se honore aequalem dicit, absit; sed ut gaudii sui magnitudinem declaret, atque ut se eorum infirmitati attemperet, amicum se dicit. Ministerium quippe subindicavit, cum dixit se missum fuisse ante illum. </div>
            <div type="sub" n="24">Idcirco quod putaret illos haec aegre ferre, se amicum sponsi dicit esse, ostendens se non modo non aegre ferre, sed admodum gaudere. Quia igitur hoc perfecturus adveni; tantum abest ut de gestis doleam, ut maximo moerore afficerer, si non fierent. </div>
            <div type="sub" n="25">Si sponsa ad sponsum non accederet, tunc dolerem; non vero nunc, cum nostra completa sunt. Nam cum res ejus recte procedunt, tunc nos prospere agimus; quia quod volebamus evenit, et sponsa sponsum agnoscit. </div>
            <div type="sub" n="26">Et vos ipsi hoc testificamini cum dicitis, Omnes veniunt ad eum. Hoc enim curabam, et ea de causa omnia feci. Quare cum illud jam evenisse videam, gaudeo et exsulto. </div>
         </div>
         <div type="sec" n="3">
            <div type="sub" n="1">Quid vero significat illud, Qui stat, et audit eum, gaudio gaudet propter vocem sponsi? Ex parabola ad rem propositam sermonem transtulit. </div>
            <div type="sub" n="2">Quia enim sponsum et sponsam memoravit, ostendit quomodo sponsalia fiant: per vocem nempe atque doctrinam: ita enim Ecclesia despondetur Deo. Idcirco Paulus dicebat: Fides ex auditu; auditus autem per verbum Dei. Hac ego voce gaudeo. </div>
            <div type="sub" n="3">Illud vero, qui stat, non sine causa posuit; sed ut ostenderet, res suas cessavisse, et sibi jam standum et audiendum esse, ac sponso tradendam esse sponsam: </div>
            <div type="sub" n="4">seque ministrum et servum esse, bonam spem suam atque laetitiam in opus jam exiisse; ideo sic pergit: Hoc ergo gaudium meum impletum est; id est, perfectum est opus meum, nihil ultra quod faciamus habemus. </div>
            <div type="sub" n="5">Deinde non praesens modo, sed etiam futurum doloris augmentum cohibens, de futuris pronunciat ea quae et ex dictis et ex factis confirmat his verbis: Illum oportet crescere, me autem minui: hoc est, nostra cessaverunt: quae vero illius sunt augentur. </div>
            <div type="sub" n="6">Hoc itaque quod timetis, non modo nunc aderit; sed majus etiam in dies fiet. Illud enim maxime est quod res nostras splendidiores ostendit. Ideo veni; et gaudeo de tanto rerum ad Christum pertinentium incremento, et quod ea evenerint, quorum gratia nostra praecesserunt. </div>
            <div type="sub" n="7">Viden’ quam placide, quam sapienter illorum ulcus emollierit, livorem exstinxerit, ipsosque impossibilia aggredi demonstraverit; qua re maxime solet nequitia sedari? </div>
            <div type="sub" n="8">Ideoque provisum est, ut illo adhuc vivente et baptizante haec fierent, ut illum tantae magnitudinis testem haberent, et nullam excusationem si non obtemperarent. </div>
            <div type="sub" n="9">Neque enim a seipso ad id dicendum impulsus est, non aliis sciscitantibus; ipsi enim auditores persuadendi erant: neque ex se loquenti ita credidissent; </div>
            <div type="sub" n="10">ut ipsis percontantibus se confutantem respondentis sententiam exceperunt, quemadmodum et Judaei; nam quia ad illum miserunt, talibusque auditis non crediderunt, omnem sibi veniam praeciderunt. </div>
            <div type="sub" n="11">Quid igitur hinc docemur? Omnium malorum causam esse vanam gloriam. Illa enim ipsos in livorem conjecit: haec illos concitavit, ut Jesum adirent ac dicerent: Quare discipuli tui non jejunant? </div>
            <div type="sub" n="12">Hoc ergo vitium, dilecti, fugiamus. Si hoc fugiamus, a gehenna liberabimur: hoc enim eis maxime ignem incendit; hoc ubique dominatum exercet suum, atque aetatem et dignitatem omnem tyrannice occupat: </div>
            <div type="sub" n="13">hoc Ecclesias subvertit, res civiles labefactat, domos evertit, civitates, populos, gentes. Ecquid miraris; quando in desertum venit, magnamque ibi potestatem suam exhibuit? </div>
            <div type="sub" n="14">Nam qui divitiis vale dixerant, mundi fastum omnem abjecerant, et humanam consuetudinem, qui violentas corporum cupiditates superaverant; hi saepe a vana gloria capti omnia perdiderunt. </div>
            <div type="sub" n="15">Hujus vitii causa, qui multum laboraverat, ab eo qui nihil laboris, sed multa peccata admiserat, Pharisaeus a Publicano victus est. </div>
            <div type="sub" n="16">At hoc accusare vitium nullo labore possumus. Omnes enim eumdem ipsum calculum ferunt. Quod quaeritur autem est, quomodo ipsum superare possimus. Quomodo ergo profligabimus? Si gloriam gloriae opponamus. </div>
            <div type="sub" n="17">Ut enim terrenas divitias contemnimus, quando ad alias respicimus divitias, et hanc vitam despicimus, cum cogitamus aliam hac longe meliorem; sic et gloriam hujus mundi respuere poterimus, cum aliam longe hac clariorem spectabimus, quaeque vere gloria est. </div>
            <div type="sub" n="18">Nam haec, de qua loquimur, vana inanisque est, nec nisi nomen re vacuum habet; illa autem caelestis vera est, quae non homines, sed angelos, archangelos, et archangelorum dominum, imo etiam homines ipsos laudatores habet. </div>
            <div type="sub" n="19">Si ad illud theatrum respexeris, si coronas illas didiceris, si ad illos plausus te transtuleris; terrena nunquam te detinebunt, non magna praesentia reputabis, non absentia quaeres. </div>
            <div type="sub" n="20">In hac quippe regia, nemo satellitum regiorum, non curans diadema gestantis et in solio sedentis gratiam, gracculorum voces imitatur, muscarum et culicum volantium stridorem: nihil enim meliores iis sunt hominum laudes. </div>
            <div type="sub" n="21">Cognita itaque humanarum rerum vilitate, omnia in tutissimos conferamus thesauros, et manentem perennemque gloriam quaeramus: </div>
            <div type="sub" n="22">quam utinam nos omnes consequamur, gratia et benignitate Domini nostri Jesu Christi, per quem et cum quo Patri gloria unaque sancto Spiritui, nunc et semper et in saecula saeculorum, amen. </div>
         </div>
      </div>
      <div type="hom" n="30">
         <div type="title" n="title">Commentarius </div>
         <div type="title" n="title_2">[Homilia XXX] </div>
         <div type="sec" n="1">
            <div type="sub" n="1">Qui de sursum venit, super omnes est: qui est de terra, de terra est, et de terra loquitur. Grave quiddam est gloriae amor, grave et malis multis refertum: spina est, quae difficile avellitur, fera, quae mansuefieri nequit, multis capitibus instructa, in eos ipsos qui se nutriunt armata. </div>
            <div type="sub" n="2">Sicut enim vermis ligna a quibus gignitur corrodit, et rubigo ferrum ex quo nascitur consumit, et lanam tineae; ita inanis gloria altricem suam animam perdit. Ideo multa nobis opus est diligentia, ut vitium hoc tollamus. </div>
            <div type="sub" n="3">Vide ergo quanta decantet Joannes discipulis suis hoc morbo laborantibus, ac vix eos sedare potest. Nam post priora illa his etiam illos demulcet sermonibus: Qui de sursum venit, super omnes est: qui est de terra, de terra est, et de terra loquitur. </div>
            <div type="sub" n="4">Quia, inquit, testimonium meum ubique circumfertis, et me fide dignissimum praedicatis; illud sciatis oportet, non licere eum qui de caelo venit, fide dignum reddi ab eo qui in terra habitat. Illud autem, supra omnes est, quid significat? </div>
            <div type="sub" n="5">Eum nullo egere, sibi sufficere, et sine comparatione omnium maximum esse. Se vero de terra esse et loqui dicit; non quod ex propria mente loqueretur, sed ut Christus ait: Si terrena dixi vobis, et non creditis. Baptisma sic appellat; </div>
            <div type="sub" n="6">non quod terrenum esset, sed quia illud cum ineffabili generatione sua comparabat; sic et hoc loco se de terra loqui dixit Joannes, suam cum Christi doctrina comparando. </div>
            <div type="sub" n="7">Nihil enim aliud significat illud, de terra loquitur, quam quod sua exigua, humilia et vilia sint, si cum Christi magnitudine comparentur, ac terrenae naturae quasi similia sint. Apud illum enim omnes thesauri sapientiae reconduntur. </div>
            <div type="sub" n="8">Quod autem de humanis ratiociniis non loquatur, hinc palam est: Qui est ex terra, ex terra est. Atqui non erat totus de terra, sed praecipua caelestia erant; animam quippe habebat et spiritus particeps erat, quae non sunt de terra. </div>
            <div type="sub" n="9">Quomodo ergo se de terra esse dicit? Nihil aliud his significatur, quam parvus sum, et nullius precii, utpote qui humi repam et in terra natus sim. Christus autem ad nos de caelo venit. </div>
            <div type="sub" n="10">Cum per haec omnia eorum morbum restinxisset, cum majore fiducia de Christo loquitur. Antea enim superfluum fuisset verba profundere, cum haec in mente auditorum locum invenire non possent. </div>
            <div type="sub" n="11">Postquam autem spinas evulsit, jam confidenter semina jacere incipit his verbis: Qui de caelo venit, super omnes est, et quod vidit et audivit hoc testificatur, et testimonium ejus nemo accipit. </div>
            <div type="sub" n="12">Magnum quid et sublime de ipso loquutus, rursus ad humiliora pergit: nam illud, quod audivit et vidit, humanius dictum est: neque enim ex visu vel auditu illa quae sciebat acceperat; </div>
            <div type="sub" n="13">sed in natura totum habebat, qui perfectus ex sinu paterno exierat, nec egebat doctore: nam ait, Sicut novit me Pater, ita et ego cognosco Patrem. Quid ergo significat illud, Quod audivit loquitur, et quod vidit, testatur? </div>
            <div type="sub" n="14">Quia per hos sensus nos omnia discimus accurate, et fide digni magistri habemur, circa ea quae vel visu vel auditu percepimus, utpote qui nec fingamus, nec falsa dicamus. </div>
            <div type="sub" n="15">Id adstruere volens Joannes dixit, quae audivit et vidit, ut ostendat nihil in illo mendacii, sed omnia vera esse. Sic et nos saepe curiose perquirimus, Tu ne audisti, tu ne vidisti? </div>
            <div type="sub" n="16">Si id affirmetur, tunc certum testimonium habetur. Sic et ipse cum dicit, Sicut audio judico, et, quae audivi a Patre meo, loquor, et, quae vidimus loquimur, et similia alia loquitur, non ita dicit, ut discamus illum ea accepisse quae dicit; </div>
            <div type="sub" n="17">id enim putare extremae dementiae esset; sed ne quid ex dictis ejus in suspicionem vocaretur ab impudentibus Judaeis. Quia enim nondum eam quam par erat de illo opinionem habebant, frequenter ad Patrem confugit, hincque verbis suis fidem facit. </div>
         </div>
         <div type="sec" n="2">
            <div type="sub" n="1">Et quid miraris si ad Patrem confugiat, cum et ad Prophetas et ad Scripturas saepe recurrat, ut quando dicit, Illae sunt quae testimonium perhibent de me? </div>
            <div type="sub" n="2">Num ergo prophetis illum minorem esse dicemus, quia inde testimonia mutuatur? Absit. Sed propter auditorum infirmitatem sic sermonem temperat, et ex Patre audita se narrare dicit, non quasi doctore egeat; sed ut illi credant nihil a se falsum dici. </div>
            <div type="sub" n="3">Quod autem dicit Joannes sic intellige: Mihi opus est audire ab illo. Nam de caelo venit, et caelestia nunciat, quae solus ipse clare novit; nam illud, audivit et vidit, hoc significat. Et testimonium ejus nemo accipit. </div>
            <div type="sub" n="4">Atqui discipulos habuit, et multi dictis ejus attendebant; cur ergo dicit, Nemo accipit? Hoc est, pauci accipiunt. Nam si neminem dixisset, cur subjunxisset: Qui accepit ejus testimonium, signavit quia Deus verax est? </div>
            <div type="sub" n="5">Hic discipulos suos perstringit, ac si non multum ei credituri essent. Quod enim neque postea ipsi crediderint, palam est ex sequentibus. </div>
            <div type="sub" n="6">Idcirco illos in carcere inclusus, misit ad eum, ut ipsos magis ipsi connecteret. Illi vero tunc etiam vix crediderunt, quod subindicans Christus dixit, Beatus qui non fuerit scandalizatus in me. </div>
            <div type="sub" n="7">Nulla igitur alia de causa dicit, et testimonium ejus nemo accipit, quam ut discipulos suos erudiat, ac si diceret, ne putetis quia pauci credituri sunt, ideo falsa illa esse quae dicuntur. </div>
            <div type="sub" n="8">Nam quae vidit testatur, inquit. Haec porro dicit, ut simul Judaeorum ignaviam perstringat; ut in principio Evangelii ipsos coarguit his verbis: In propria venit, et sui eum non receperunt. </div>
            <div type="sub" n="9">Hoc autem non venientis, sed non recipientium peccatum est. Qui accepit ejus testimonium, obsignavit quia Deus verax est. Hic illos exterret, cum ostendit eum qui Christo non credit, non modo non ipsi, sed neque Patri credere; quamobrem adjicit: Quem enim misit Deus, verba Dei loquitur. </div>
            <div type="sub" n="10">Quia ergo verba ejus loquitur, et credens illi credit, et incredulus illi non credit. Illud autem, obsignavit, id est, ostendit. Postquam haec dixit et timorem auxit, adjicit: Quia Deus verax est; significans, neminem posse illi non credere, nisi mendacii arguat Deum qui misit ipsum. </div>
            <div type="sub" n="11">Quoniam igitur nihil extra ea quae sunt Patris dicit Christus, sed omnia illius sunt; qui ipsum non audit, mittentem Patrem non audit. Viden’ quomodo ipsos per haec etiam percellat? </div>
            <div type="sub" n="12">Hactenus enim nihil grave putabant esse Christum non audire. Ideo tantum periculum incredulis impendere ostendit; ut discant Christum non audire idipsum esse quod Deum non audire. </div>
            <div type="sub" n="13">Deinde prosequitur imbecillitati mentis eorum se attemperans his verbis: Non enim ad mensuram dat Deus Spiritum. Rursus, ut dixi, humiliori modo loquitur, sic varians ad faciliorem auditorum captum; non enim poterat aliter metum augere. </div>
            <div type="sub" n="14">Nam si quid de ipso magnum et sublime dixisset, non credidissent; sed id nihili fecissent; ideo ad Patrem totum refert, de Christo interim quasi de homine loquens. Quid vero significat illud: Non ad mensuram dat Deus Spiritum? </div>
            <div type="sub" n="15">Nos omnes, ait, ad mensuram Spiritus operationem accepimus: per Spiritum enim hic operationem intelligit. Haec quippe ea est quae distribuitur: hic vero totam illam sine mensura habet operationem. </div>
            <div type="sub" n="16">Si autem operatio ejus immensa est, multo magis ejus substantia. Viden’ Spiritum etiam immensum esse? Qui ergo totam Spiritus operationem accepit; qui ea quae sunt Dei novit, qui dicit: Quod audivimus loquimur, et quod vidimus testamur, quomodo possit suspectus haberi? </div>
            <div type="sub" n="17">Nihil enim dicit quod non sit Dei, nihil quod non sit Spiritus: atque interim nihil de Deo Verbo loquitur, sed ex Patre et ex Spiritu, doctrinae suae fidem conciliat. </div>
            <div type="sub" n="18">Quod Deus esset noverant, quod Spiritus esset sciebant; etsi non congruentem de illo opinionem haberent: quod autem Filius esset nesciebant. </div>
            <div type="sub" n="19">Ideo semper ad Patrem et ad Spiritum confugit, ut dictis fidem conciliet. Nam si quis hac sublata causa, sermonem per se consideret, longe abest a dignitate Christi. </div>
            <div type="sub" n="20">Non enim ideo fide dignus ipsis erat, quod Spiritus operationem haberet: quippe qui non egeat auxilio illius; sed sibi ipse sufficiat. Interim vero secundum simpliciorum opinionem loquitur, ut ab humilioribus paulatim illos erigat. </div>
            <div type="sub" n="21">Haec autem dico ut ne obiter Scripturae dicta praetercurramus, sed et dicentis scopum, et auditorum imbecillitatem aliaque multa exploranda esse discamus. </div>
            <div type="sub" n="22">Doctores enim non omnia ut vellent ipsi proferunt; sed multa ad auditorum captum infirmitatemque temperant. Ideo Paulus ait: Non potui vobis loqui quasi spiritualibus, sed quasi carnalibus: lac vobis potum dedi, non cibum. </div>
            <div type="sub" n="23">Volebam, inquit, vobis ut spiritualibus loqui, nec potui, quare? Non quod ille posset; sed quia illi non poterant sic audire. </div>
            <div type="sub" n="24">Sic et Joannes volebat magna quaedam docere discipulos, sed id illi nondum capere poterant. Ideo in humilioribus maxime versatur. </div>
         </div>
         <div type="sec" n="3">
            <div type="sub" n="1">Diligenter igitur omnia sunt exploranda. Nam Scripturae dicta spiritualia arma sunt. Verum si ea adaptare et discipulos probe armare nesciamus, ipsa quidem suam vim habent; sed armatis inutilia sunt. </div>
            <div type="sub" n="2">Supponamus esse firmum thoracem, galeam, clypeum et hastam: deinde arma illa quis accipiat, et thoracem pedibus; galeam non capiti, sed oculis; clypeum non pectori, sed pedibus adaptet: an poterit his armis juvari? annon potius iis laedetur? </div>
            <div type="sub" n="3">Illud certe liquidum est. Hoc vero non ex armorum imbecillitate, sed ex imperitia utentis provenit. Ita et in Scripturis. Si illarum ordinem confundamus, illae semper sua erunt vi instructae: nos vero nihil juvabunt. </div>
            <div type="sub" n="4">Haec vobis publice et privatim repetens, nihil proficio: nam saecularibus vos semper rebus addictos conspicio, dum spiritualia nihil penditis. </div>
            <div type="sub" n="5">Ideo et vitam negligimus, et cum pro veritate certamus, non magna vi instructi sumus; sed ridiculi evadimus, tum apud Gentiles, tum apud Judaeos et apud haereticos. </div>
            <div type="sub" n="6">Quod si in aliis quoque rebus pari negligentia uteremini, ne sic quidem vobis esset ignoscendum. Verum in saecularibus negotiis quisque vestrum est gladio acutior, tam qui artes exercent, quam qui res civiles tractant. </div>
            <div type="sub" n="7">In necessariis vero et spiritualibus, ignavi prorsus sumus, levia rebus seriis praeferentes. Quae autem caeteris omnibus anteferenda erant, haec ne levia quidem censere dignamur. An nescitis haec non priscis tantum hominibus scripta esse, sed etiam nobis? </div>
            <div type="sub" n="8">Non audis Paulum dicentem: Haec ad nostram doctrinam scripta sunt, ad quos fines saeculorum devenerunt, ut per patientiam et consolationem Scripturarum spem habeamus? </div>
            <div type="sub" n="9">Scio equidem me frustra loqui, sed finem dicendi non faciam. Haec enim faciendo apud Deum excusatus ero, etiamsi nullus audiat. </div>
            <div type="sub" n="10">Certe qui attentis loquitur, consolationem ex auditorum obsequentia accipit: qui autem saepe concionans non auditur, nec tamen concionari cessat, majori praemio dignus erit, quia secundum Dei placitum auscultante nemine officium implet suum. </div>
            <div type="sub" n="11">Attamen licet nobis major merces ob socordiam vestram paretur; malumus hanc minui, et salutis vestrae spem esse majorem: profectum enim vestrum mercedis loco habemus. </div>
            <div type="sub" n="12">Et haec nunc dicimus, non ut molesti et onerosi vobis simus, sed ut dolorem nostrum de segnitie vestra conceptum exhibeamus: </div>
            <div type="sub" n="13">qua utinam nos omnes liberati, spiritualium rerum studio haereamus, et caelestia bona consequamur, gratia et benignitate Domini nostri Jesu Christi, quicum Patri gloria unaque Spiritui sancto, in saecula saeculorum, amen. </div>
         </div>
      </div>
      <div type="hom" n="31">
         <div type="title" n="title">Commentarius </div>
         <div type="title" n="title_2">[Homilia XXXI] </div>
         <div type="sec" n="1">
            <div type="sub" n="1">Pater diligit Filium, et omnia dedit in manu ejus. Qui credit in Filium, habet vitam aeternam: qui autem incredulus est Filio, non videbit vitam; sed ira Dei manet super eum. </div>
            <div type="sub" n="2">Magnum attemperationis et indulgentiae lucrum in omnibus rebus experimur. Sic artes perficimus, non repente omnia a magistris discentes; sic urbes construximus, sensim et paulatim aedificantes; sic vitam sustentamus. </div>
            <div type="sub" n="3">Nec mireris si hic modus in hujus vitae rebus tantam vim habeat: quando in spiritualibus quoque hoc prudens temperamentum ita valet. </div>
            <div type="sub" n="4">Sic ab idololatria potuere Judaei eripi, sensim reducti; qui a principio nihil sublime audierunt, neque quantum ad dogmata, neque quantum ad vitae institutum. </div>
            <div type="sub" n="5">Sic etiam post Christi adventum, quando sublimiorum dogmatum tempus erat, omnes adducebant Apostoli, nihil sublime a principio loquentes. Sic et Christus multis a principio verba faciebat. </div>
            <div type="sub" n="6">Sic Joannes nunc fecit de illo quasi de mirabili quopiam homine loquens, sublimiaque obscurius interserens. Initio namque dicebat: Non potest homo a seipso accipere quidquam. </div>
            <div type="sub" n="7">Deinde postquam aliquid magnum adjecit, qui de caelo venit, supra omnes est; rursus ad humilia descendit, aliaque multa: non enim ex mensura dat Deus Spiritum; postea rursus, Pater diligit Filium, et omnia dedit in manu ejus. </div>
            <div type="sub" n="8">Inde cum intelligeret metum supplicii magnam utilitatem parere, multosque non tam promissis quam comminationibus moveri, hic tandem claudit sermonem et ait: Qui credit in Filium, habet vitam aeternam: qui vero non credit Filio, non videbit vitam; sed ira Dei manet super eum. </div>
            <div type="sub" n="9">Rursum hic ad Patrem supplicii sermonem refert. Non enim dixit, ira Filii, etiamsi ille sit judex; sed Patrem memoravit, ut magis terreret. Num ergo sufficit, inquies, in Filium credere, ut vita aeterna habeatur? Nequaquam. </div>
            <div type="sub" n="10">Audi Christum hoc ipsum declarantem his verbis, Non omnis qui dicit mihi, Domine, Domine, intrabit in regnum caelorum; et blasphemia in Spiritum sufficit ut in gehennam quis detrudatur. </div>
            <div type="sub" n="11">Et quid dico de parte dogmatis? Nam etsi quis recte credat in Patrem et Filium et Spiritum sanctum, si recte non vivat, nihil ipsi fides proderit ad salutem. </div>
            <div type="sub" n="12">Ergo quando dicit, Haec est enim vita aeterna, ut cognoscant te solum verum Deum, ne putemus id nobis ad salutem satis esse. </div>
            <div type="sub" n="13">Opus namque nobis est et vitae et morum instituto probo. Etsi hic dixerit, qui credit in Filium, habet vitam aeternam; verum sequentia vehementius protulit. </div>
            <div type="sub" n="14">Neque enim ex bonis tantum, sed etiam ex contrariis sermonem contexit; et vide quo pacto: infert enim, qui non credit Filio, non videbit vitam; sed ira Dei manet super eum. </div>
            <div type="sub" n="15">Attamen non hinc inferimus solam fidem ad salutem esse satis; quod probatur ex dictis Evangelicis frequentibus, bonam vitam spectantibus. </div>
            <div type="sub" n="16">Ideo non dixit, haec sola est vita aeterna, neque, is qui solummodo credit in Filium, habet vitam aeternam; sed in utroque vitam esse significat. </div>
            <div type="sub" n="17">Certe si vita proba non sequatur, magnum sequetur supplicium. Neque dixit, manet eum, sed, manet super eum; declarans nunquam ab eo discessuram iram esse. </div>
            <div type="sub" n="18">Ne putares enim, illud, non videbit vitam, mortem temporaneam indicare; sed crederes perpetuum esse supplicium, hoc dictum posuit; ut ostenderet illam perpetuo manere et insidere. </div>
            <div type="sub" n="19">Illud autem fecit, ut per haec omnia verba ipsos ad Christum impelleret. Quapropter non ad illos privatim monita dirigit; sed in communi, et ut maxime ipsos allicere poterat. </div>
            <div type="sub" n="20">Non enim dixit, si credatis, si non credatis; sed in communi loquitur, ut quae dicuntur nulli sint suspicioni obnoxia: idque fecit vehementius, quam Christus. </div>
            <div type="sub" n="21">Nam Christus dicit, qui non credit, jam judicatus est. Hic autem, non videbit vitam, sed ira Dei manet super eum; et jure quidem. Neque enim idem est aliquem de seipso loqui, et alterum de illo. </div>
            <div type="sub" n="22">Nam Christum putassent ex ambitione et fastu saepe talia loqui: Joannes vero hac carebat suspicione. Quod si postea Christus vehementiore usus est sermone, id tunc fecit, quando de ipso magnam habebant opinionem. </div>
            <div type="sub" n="23">Ut ergo cognovit Jesus, quia audierunt Pharisaei, quod Jesus plures discipulos facit, et baptizat, quam Joannes, quamquam Jesus non baptizaret, sed discipuli ejus, secessit ex Judaea, et venit in Galilaeam. </div>
            <div type="sub" n="24">Ipse quidem non baptizabat; sed nuncii cum vellent majorem illi invidiam conflare, ita referebant. Cur, inquies, secessit? Non quod timeret, sed ut invidiae causam praescinderet, et livorem mitigaret. </div>
            <div type="sub" n="25">Poterat enim se aggredientes cohibere; sed nolebat illud frequentius agere, ne incarnationis fidem de medio tolleret: nam si saepe deprehensus aufugisset, in eam apud multos suspicionem venisset. </div>
            <div type="sub" n="26">Ideo multa humano more faciebat. Ut enim credi voluit, se Deum esse; ita et carnem gestasse. Ideo post resurrectionem discipulo dicebat: Palpa et vide, quia spiritus carnem et ossa non habet. </div>
            <div type="sub" n="27">Idcirco Petrum increpavit dicentem, Propitius esto tibi, non erit tibi hoc. Tantum ea de re solicitus fuit. </div>
         </div>
         <div type="sec" n="2">
            <div type="sub" n="1">Nam non modica haec est inter Ecclesiae dogmata portio, imo salutis nostrae caput, per quod omnia facta consummataque sunt. </div>
            <div type="sub" n="2">Sic mors soluta, peccatum sublatum, maledictum abrogatum, innumera in vitam nostram inducta bona sunt. Ideo maxime oeconomiam credi volebat, quae radix et fons nobis innumerorum fuerat bonorum. </div>
            <div type="sub" n="3">Dum autem humana dispensabat, non sinebat divina obscurari. Cum recessisset ergo, ea ipsa, quae prius, tractare pergebat. </div>
            <div type="sub" n="4">Neque enim sine causa in Galilaeam abierat, sed magna parans apud Samaritanos negotia; nec utcumque illa dispensans, sed quanta par ipsi erat sapientia, ut nullam Judaeis vel impudentis excusationis ansam relinqueret: </div>
            <div type="sub" n="5">quod subindicans Evangelista subjunxit, Oportebat autem illum transire per Samariam, ut ostenderet ipsum hoc quasi obiter fecisse; sic et Apostoli agebant. </div>
            <div type="sub" n="6">Nam sicut illi, Judaeis persequentibus, ad gentes veniebant, ita et Christus, quando ipsum pellebant, tunc gentes adibat, ut in Syrophoenissa fecit. </div>
            <div type="sub" n="7">Haec porro sic gesta sunt, ut omnis defensio Judaeis tolleretur, nec dicere possent, nobis relictis ad incircumcisos profectus est. </div>
            <div type="sub" n="8">Quapropter discipuli, ut sese purgarent dicebant: Vobis oportebat primum loqui verbum Dei: Quia vero indignos vos judicatis, ecce convertimur ad gentes. </div>
            <div type="sub" n="9">Et ipse rursum, Non veni nisi ad oves quae perierunt domus Israel: et rursum, Non est bonum accipere panem filiorum et dare canibus. </div>
            <div type="sub" n="10">Cum autem illum repulerunt, tunc januam Gentibus aperuerunt. Neque tamen sic ad illos praecipue veniebat, sed transeundo tantum. </div>
            <div type="sub" n="11">Transiens igitur, Venit in civitatem Samariae, quae dicitur Sychar, prope locum, quem dedit Jacob Joseph filio suo. Erat autem illic fons Jacob. Cur Evangelista de loco sic accurate loquitur? </div>
            <div type="sub" n="12">Ut cum audieris mulierem dicentem: Jacob pater noster dedit nobis hunc puteum, ne stupeas. Nam locus ille erat, ubi pro Dina indignantes Levi et Symeon, gravem illam caedem patrarunt. </div>
            <div type="sub" n="13">Non abs re autem fuerit, unde originem habuerint Samaritani narrare. Nam tota illa regio Samaria vocatur. Unde ergo sic appellati sunt? </div>
            <div type="sub" n="14">Somor mons ille nominabatur a quodam qui illum possederat, ut dicit Esaias, Et caput Somoron Ephraim; sed qui illum incolebant non Samaritani, sed Israelitae vocabantur. </div>
            <div type="sub" n="15">In decursu vero temporis Deum offenderunt; et Phacee regnante, ascendens Theglath Phalasar, multas cepit urbes, Elam adortus occidit, et Oseae regnum tradidit. </div>
            <div type="sub" n="16">Hunc aggressus Salmanasar alias cepit urbes, et tributarias fecit. Verum Osee primo quidem cessit, deinde vero rebellavit, et ad Aethiopum auxilium confugit. </div>
            <div type="sub" n="17">Re cognita Assyrius exercitum admovit, et capta civitate, gentem illam non ibi amplius habitare permisit, ne iterum deficerent. </div>
            <div type="sub" n="18">Sed his Babylonem et in Mediam translatis, gentes alias variis ex locis eductas in Samariam habitatum misit, ut firmum suum his in locis imperium postea esset, regione fidis incolis tradita. </div>
            <div type="sub" n="19">His ita gestis, Deus ut potentiam suam ostenderet, quodque non ob imbecillitatem Judaeos tradidisset, sed propter incolarum peccata, leones in Barbaros immisit, qui totam gentem devastabant. </div>
            <div type="sub" n="20">Haec regi nunciantur, ille mittit Sacerdotem quemdam, qui Dei leges ipsis traderet. Attamen ne sic quidem omnino ab impietate destiterunt, sed partim tantum. </div>
            <div type="sub" n="21">Insequenti autem tempore, idolorum abjecto cultu, Deum coluerunt. Cum hoc in statu res essent, reversi Judaei, hos ut alienigenas et hostes aversabantur, quos a monte Samaritanos vocabant. </div>
            <div type="sub" n="22">Judaeis vero non hinc parva cum ipsis oriebatur contentio, quod non totas scripturas reciperent, sed Moysis tantum libros; nec prophetas multum curarent. </div>
            <div type="sub" n="23">Samaritae vero Judaicam nobilitatem ambiebant, genusque suum ad Abraham quasi progenitorem referebant, utpote qui ex Chaldaea essent, et Jacob patrem suum vocabant, utpote Abrahae nepotem. </div>
            <div type="sub" n="24">Judaei vero cum caeteris omnibus, ipsos quoque abominabantur. Unde et Christo exprobrabant his verbis: Samaritanus es tu, et daemonium habes. </div>
            <div type="sub" n="25">Et in historia ejus qui descenderat ab Jerusalem in Jericho, illa ipsa de causa Christus Samaritanum inducit, qui fecit misericordiam in illo, vilem nempe personam, despectam et apud illos abominabilem. </div>
            <div type="sub" n="26">Et ex decem leprosis, unum alienigenam vocat, quia Samaritanus erat: atque ipse discipulis loquens dicebat, In viam Gentium ne abieritis, et in civitatem Samaritanorum ne intraveritis. </div>
         </div>
         <div type="sec" n="3">
            <div type="sub" n="1">Non ut historiam texeret tantum Evangelista Jacobum memoravit: sed ut Judaeos jamdiu expulsos ostenderet. Siquidem progenitorum temporibus jam haec olim sua loca occupabant illi. </div>
            <div type="sub" n="2">Quae enim loca progenitores sui, non olim sua, occupabant, haec ob ignaviam et nequitiam hi suam amiserant. Sic nihil prodest a bonis progenitoribus oriri, si nepotes degenerent. </div>
            <div type="sub" n="3">Barbari enim, ut majus experimentum acciperent, ad Judaicum statim cultum redierunt; Judaei vero tot aerumnis castigati, ne ita quidem resipuerunt. </div>
            <div type="sub" n="4">Huc itaque Christus venit, mollem et lascivam vitam semper abigens, laboriosam vero et arctam inducens. Non enim subjugalibus usus est, sed ita assidue iter agit, ut defatigetur. </div>
            <div type="sub" n="5">Hoc ubique docet, ut sibi quisque operetur, nec quaerat superflua, nec multis egeat. Ita porro vult nos a supervacaneis alienos esse, ut etiam multa necessaria amputaret. </div>
            <div type="sub" n="6">Ideo dicebat: Vulpes foveas habent, et volucres caeli nidos; Filius autem hominis non habet ubi caput reclinet. Quocirca in montibus saepe versatur et in desertis, non interdiu tantum, sed etiam noctu. </div>
            <div type="sub" n="7">Hoc etiam David praenuncians dicebat, De torrente in via bibet, ut ejus expeditam vitae rationem demonstraret. </div>
            <div type="sub" n="8">Idipsum hic Joannes indicat: Jesus ergo fatigatus ex itinere, sedebat sic super fontem. Hora erat quasi sexta. Venit mulier de Samaria haurire aquam. Dicit ei Jesus: Da mihi bibere. Discipuli autem ejus abierant in forum ut cibos emerent. </div>
            <div type="sub" n="9">Hinc ejus patientiam in carpendo itinere, et ciborum neglectum discimus, et quam obiter huic rei det operam; sic discipuli quoque res suas tractare didicerunt. </div>
            <div type="sub" n="10">Non enim viatica secum sumebant: quod alter indicat Evangelista, cum de fermento Pharisaeorum ipsis loqueretur; quod illi dictum putabant, quia panes non sumserant: </div>
            <div type="sub" n="11">et cum esurientes inducit, et spicas vellentes ut ederent, ac cum dicit eum quod esuriret, ad ficum venisse; nihil aliud his nos docet, quam ventrem esse parvipendendum, nec illum tantopere curandum esse. </div>
            <div type="sub" n="12">Considera hic quoque illos nihil attulisse, neque tamen ideo statim a principio diei hanc rem curare, sed cum hora prandii advenit, escas emtum ire. </div>
            <div type="sub" n="13">Nos vero contra statim atque a lecto surreximus, ante omnia haec curamus, coquos et caupones accersimus, idque magno cum studio agimus: </div>
            <div type="sub" n="14">et post haec alia curamus, haec semper carnalia spiritualibus anteponentes, et quae perfunctorie tractanda erant, quasi necessaria exsequentes. </div>
            <div type="sub" n="15">Ideo omnia praepostere aguntur. Contra omnino agere oportuit, spiritualium magnam habere rationem; quibus perfectis, haec attingere par fuit. </div>
            <div type="sub" n="16">Hinc porro non laborum tolerantia modo in Christo observanda, sed etiam quantum esset a fastu alienus; non tantum quod fatigatus esset, quod sederet secus viam; sed etiam quod solus relictus esset, et discipuli ejus discessissent. </div>
            <div type="sub" n="17">Atqui poterat si voluisset, aut non omnes misisse, aut profectis illis alios habere ministros; sed noluit. Etenim discipulos sic assuefaciebat ad fastum omnem calcandum. </div>
            <div type="sub" n="18">Et quid mirum, dixerit forte quispiam, si moderati erant, cum piscatores essent, aut tentoriorum opifices? </div>
            <div type="sub" n="19">Verum statim ad caelum evolarunt, et regibus clariores evaserunt, familiares nempe facti universi orbis domini, et admirandi magistri asseclae. </div>
            <div type="sub" n="20">Scitis autem eos qui ex humiliore gradu ad dignitates perveniunt, facilius in arrogantiam efferri; utpote qui antea honoris expertes essent. </div>
            <div type="sub" n="21">In hac igitur illos humilitate continens, docuit eos ut per omnia modesti et humiles essent, ac nunquam ministris egerent. Ipse autem, inquit, fatigatus ex itinere, sedebat sic ad fontem. </div>
            <div type="sub" n="22">Viden’ sedisse illum laboris et aestus causa, ad discipulos exspectandos? Norat quippe quid esset Samaritanis eventurum. </div>
            <div type="sub" n="23">Non tamen illa praecipue de causa venerat; neque, etiamsi ea de causa non venisset, repellenda muliercula illa erat, quae se adeo discendi cupidam exhibuit. </div>
            <div type="sub" n="24">Judaei enim ipsum ad se venientem repellebant; Gentiles contra alio proficiscentem, ad se trahebant. Illi invidebant, hi credebant; illi indignabantur, hi mirabantur et adorabant. </div>
            <div type="sub" n="25">Quid ergo? oportebatne tot hominum salutem despicere, et tam studiosum affectum dimittere? Hoc certe indignum illius benignitate: ideoque haec omnia cum sapientia sibi congruente dispensat. </div>
            <div type="sub" n="26">Sedebat, corpus recreabat et juxta fontem refrigerabat. Eratque tunc meridies, quod Evangelista declarat his verbis, Hora erat quasi sexta; et sedebat sic. </div>
            <div type="sub" n="27">Quid est illud, sic? Non in solio, non in pulvinari, sed simpliciter humi. Venit mulier ex Samaria haurire aquam. </div>
         </div>
         <div type="sec" n="4">
            <div type="sub" n="1">Vide quomodo declaret mulierem propter aliud egressam esse ex civitate, ubique impudentem Judaeorum pervicaciam reprimens, ne quis diceret ipsum transgredi praeceptum suum, cum vetaret in civitatem ingredi Samaritanorum, qui ipse cum Samaritanis loqueretur. </div>
            <div type="sub" n="2">Ideo discipuli ejus in civitatem cibos emturi venerant, inquit Evangelista, multas inducens colloquii cum muliere causas. Quid ergo mulier? </div>
            <div type="sub" n="3">Cum audisset, Da mihi bibere, admodum prudenter Christum interrogandi occasionem captans inquit: Quomodo tu, Judaeus cum sis, bibere a me poscis quae sum mulier Samaritana? Non enim coutuntur Judaei Samaritanis. </div>
            <div type="sub" n="4">Et unde illum Judaeum esse novit? Ex habitu forte, aut ex sermone. Tu vero animadverte quam perspicax mulier esset. </div>
            <div type="sub" n="5">Nam si cavendum erat, Christo potius cautione opus erat, quam ipsi. Non enim dixit, Non coutuntur Samaritani Judaeis; sed Judaei Samaritanos non admittunt. </div>
            <div type="sub" n="6">Attamen mulier, etsi a culpa immunis, quia putabat alium in culpam incidere, non tacuit, sed correxit id, quod contra legem fieri putabat. </div>
            <div type="sub" n="7">Sed posset quispiam quaerere, cur Jesus ab illa potum petierit, id lege non permittente? Si quis enim dixerit, quod praevideret non daturam esse: ideo minus petere oportuit. </div>
            <div type="sub" n="8">Quid ergo dicendum? Indifferens jam fuisse tales observationes abrogare. Nam qui alios ad transgrediendum inducebat, multo magis illas transgredi debebat. </div>
            <div type="sub" n="9">Non enim quod ingreditur, inquit, coinquinat hominem, sed quod egreditur. Non parva autem Judaeorum accusatio est illud cum muliere colloquium: quia illi saepe et verbis et gestis allecti, non obtemperabant. </div>
            <div type="sub" n="10">Haec autem vide quam cito levi interrogatione capiatur. Jesus vero hac in re, hac in via nondum instabat: sed eos qui accederent non impediebat. </div>
            <div type="sub" n="11">Discipulis namque simpliciter dixit, ne in civitatem Samaritanorum intrarent, non tamen ut accedentes illos repellerent: res enim illius benignitate admodum indigna fuisset. </div>
            <div type="sub" n="12">Ideoque mulieri sic respondet: Si scires donum Dei, et quis est qui tibi dicit, Da mihi bibere, tu forsitan petisses ab eo, et dedisset tibi aquam vivam. </div>
            <div type="sub" n="13">Prius indicat eam esse dignam quae audiatur, nec rejiciatur; ac deinde quis ipse sit revelat. Nam mox auditura quis esset, ipsi obtemperatura erat; quod de Judaeis nemo dixerit. </div>
            <div type="sub" n="14">Nam cum didicissent, nihil ab ipso petierunt, nec quidpiam utile ediscere cupierunt; imo illum contumeliis onerabant et pellebant. </div>
            <div type="sub" n="15">His auditis mulier vide quam modeste respondeat: Domine, neque in quo haurias habes, et puteus altus est; unde ergo habes aquam vivam? </div>
            <div type="sub" n="16">Jam illam a viliore opinione retraxit, ita ut non ultra crederet illum vulgarem quempiam esse hominem. Non modo enim illum Dominum vocat; sed honorifice loquitur. </div>
            <div type="sub" n="17">Nam quod honoris causa sic loqueretur, ex sequentibus licet. Non enim irrisit, non traduxit illum, sed interim subdubitabat. Quod si non statim rem totam intellexit, ne mireris: neque enim Nicodemus intellexerat. </div>
            <div type="sub" n="18">Nam quid ille dicit? Quomodo possunt haec fieri? et rursum, Quomodo potest homo nasci cum sit senex? et iterum, Numquid potest in uterum matris suae iterato introire et nasci? </div>
            <div type="sub" n="19">Haec autem verecundius, Domine, neque in quo haurias habes, et puteus altus est, unde ergo habes aquam vivam? </div>
            <div type="sub" n="20">Aliud Christus dicebat, aliud illa suspicabatur, nihil aliud quam verba audiens, neque adhuc sublime quidpiam intelligere valebat. </div>
            <div type="sub" n="21">Atqui petulantius respondere potuisset, Si haberes aquam vivam, non peteres a me, sed tibi prius praeberes: jam vero te jactas. </div>
            <div type="sub" n="22">Verum nihil horum dixit; sed modeste loquitur et in principio et in sequentibus. Nam in principio ait: Quomodo tu, Judaeus cum sis, bibere a me poscis? </div>
            <div type="sub" n="23">Neque dixit, ac si alienigenam et inimicum alloqueretur; Absit ut tibi praebeam homini inimico et a gente nostra alieno. </div>
            <div type="sub" n="24">Deinde cum magna loquentem audiret, quae solent inimicos maxime mordere, non irrisit, non cachinnis excepit illum; sed quid dicit: Numquid tu major es patre nostro Jacob, qui dedit nobis puteum hunc? Et ipse ex eo bibit, et filii ejus et pecora. </div>
            <div type="sub" n="25">Viden’ quo pacto se in Judaicam nobilitatem ingerat? hoc autem vult significare: Ille hac usus est aqua, nihil ultra quod daret habuit. </div>
            <div type="sub" n="26">His porro declarat se ex prima responsione, magnum et sublime quidpiam intellexisse: nam cum ait, ipse bibit, et filii ejus et pecora, nihil aliud subindicat, quam se in mente habere aliam praestantiorem aquam, quam nec reperiret, nec clare nosset. </div>
            <div type="sub" n="27">Ut autem quid illa intelligat clarius exprimam: Non potes dicere, inquit, Jacobum hunc nobis dedisse fontem, sed alio usum fuisse: nam et ipse et filii ejus ex hac bibebant aqua; non bibituri si aliam meliorem habuissent. </div>
            <div type="sub" n="28">Ex hac igitur nec tu poteris dare. Aliam vero meliorem habere non potes, nisi te Jacobo majorem profitearis. Unde igitur quam te daturum polliceris aquam habere possis? </div>
            <div type="sub" n="29">At Judaei non tam miti cum illo sermone utuntur, cum eadem de re loqueretur ejusdem aquae mentione facta. Sed nihil hinc lucri consequuti sunt. </div>
            <div type="sub" n="30">Quando autem Abrahae meminit, ipsum lapidibus impetere conati sunt. Verum non ita mulier cum illo agit; sed cum mansuetudine in tanto aestu, in meridie, omnia patienter admodum et dicit et audit, </div>
            <div type="sub" n="31">et nihil eorum cogitat quae Judaei verisimiliter dixissent, ipsum nempe insanum et mente captum esse, qui se deluderet circa fontem et puteum, nec quidquam praestaret, sed jactabundus loqueretur. Illa vero perseveranter auscultat, dum quod quaerit inveniat. </div>
         </div>
         <div type="sec" n="5">
            <div type="sub" n="1">Si vero mulier Samaritana tantum adhibet studium, ut quid utile ediscat, et Christo assidet, etiamsi illum non noscat; quam nos veniam consequemur, qui ipsum novimus, qui non secus puteum, non in deserto stamus, non in meridie, non adusti solaribus radiis; </div>
            <div type="sub" n="2">sed sub aurora, sub hoc tecto umbra fruimur et suaviter agimus, neque patienter audimus quidpiam; sed desidia torpemus? Non sic illa; sed ita dictis attendit, ut etiam alios advocet. </div>
            <div type="sub" n="3">Judaei vero non modo non advocabant, sed etiam eos qui accedere vellent impediebant; quamobrem dicebant: Num aliquis ex principibus credit in eum? Sed turba haec quae non novit legem, maledicti sunt. </div>
            <div type="sub" n="4">Imitemur ergo Samaritanam: colloquamur cum Christo. Nam nunc etiam in medio nostrum stat, per prophetas, per discipulos nos alloquens. </div>
            <div type="sub" n="5">Audiamus ergo et obtemperemus. Usquequo frustra et inutiliter vivemus? Nam illa agere quae Deo non placent, illud est inutiliter vivere; imo non tantum inutiliter, sed in damnum. </div>
            <div type="sub" n="6">Cum enim nobis datum tempus inutiliter prorsus impendimus, hinc migrabimus extremas daturi poenas inutiliter consumti temporis. </div>
            <div type="sub" n="7">Cum is qui pecunias ad negotiandum recepit, et eas insumsit et devoravit, rationem ei qui sibi credidit daturus sit, is certe qui hanc vitam inutiliter impendit, non erit a supplicio liber. </div>
            <div type="sub" n="8">Non ideo nos Deus in hanc vitam protulit, animamque dedit, ut praesenti tantum fruamur vita, sed ut pro futura vita negotiemur. </div>
            <div type="sub" n="9">Bruta praesenti tantum vitae usui sunt; nos autem ideo immortalem habemus animam, ut ad illam nobis parandam vitam nihil non agamus. </div>
            <div type="sub" n="10">Si quis sciscitetur quis usus sit equorum, asinorum, boum, aliorumque hujusmodi pecorum, nullum alium dicemus quam ministerium in praesenti vita praestitum. </div>
            <div type="sub" n="11">De nobis vero non item; sed melior status est post discessum ex hac vita: nihilque non agendum est, ut ibi clariores simus et cum Angelis choreas agamus, ut Regi adstemus perpetuo et in saecula infinita. </div>
            <div type="sub" n="12">Ideo namque immortalis est anima, et corpus immortale erit, ut perpetuis fruamur bonis. Si vero caelis tibi propositis, terrae inhaereas, cogita quantam datori contumeliam inferas. </div>
            <div type="sub" n="13">Ille superna tibi offert: tu vero non magna illius habita ratione, terram anteponis. Ideo gehennam comminatur, utpote contemtus, ut hinc discas quantis te prives bonis. </div>
            <div type="sub" n="14">Sed absit ut illud supplicium experiamur; verum potius Deo placentes aeterna consequamur bona, gratia et benignitate Domini nostri Jesu Christi, quicum Patri gloria unaque Spiritui sancto in saecula saeculorum, amen. </div>
         </div>
      </div>
      <div type="hom" n="32">
         <div type="title" n="title">Commentarius </div>
         <div type="title" n="title_2">[Homilia XXXII.] </div>
         <div type="sec" n="1">
            <div type="sub" n="1">Respondit Jesus et dixit ei: Omnis qui bibit ex hac aqua, sitiet iterum: qui autem biberit ex aqua, quam ego dabo ei, non sitiet in aeternum: sed aqua quam ego dabo ei, fiet in eo fons aquae salientis in vitam aeternam. </div>
            <div type="sub" n="2">Spiritus gratiam Scriptura modo ignem, modo aquam appellat, non substantiae, sed operationi indicandae haec apta nomina esse demonstrans. Non enim ex diversis substantiis constat Spiritus, cum invisibilis et unius generis sit. </div>
            <div type="sub" n="3">Alterum certe Joannes significat cum dicit: Ipse vos baptizabit in Spiritu sancto et igne; alterum vero Christus, Flumina de ventre ejus fluent aquae vivae; hoc autem dixit de Spiritu, quem accepturi erant. </div>
            <div type="sub" n="4">Ita et mulierem alloquens Spiritum vocat aquam: Qui biberit ex aqua, quam ego dabo ei, non sitiet in aeternum; sic Spiritum vocat, ignem, ut vim fervoremque gratiae, et peccatorum perniciem significet; aquam, ut purificationem refrigeriumque per illam excipientibus animis partum indicet. </div>
            <div type="sub" n="5">Et jure quidem. Nam tamquam hortum, fructiferis semperque virentibus arboribus comantem; sic studiosam animam exornat, neque moeroris, neque satanicarum insidiarum sensum capere sinit; quippe quae ignita maligni tela facile exstinguat. </div>
            <div type="sub" n="6">Tu vero mihi Christi sapientiam consideres velim, quam leniter mulierculam erigat. Neque enim a principio dixit illi, Si scires quis est qui dicit tibi, Da mihi bibere. </div>
            <div type="sub" n="7">Sed postquam occasionem illi praebuerat, ut se Judaeum vocaret et accusaret, criminationem depellens hoc dicit. </div>
            <div type="sub" n="8">Cum vero dixisset, Si scires quis est qui dicit tibi, Da mihi bibere, forsitan petiisses ab eo, et magnis promissionibus eo induxisset illam ut patriarchae mentionem faceret, sic mulieri oculos mentis aperuit. </div>
            <div type="sub" n="9">Deinde illa reponente, Numquid tu major es patre nostro Jacob? Non dixit, etiam, major sum. Nam visus fuisset id se jactando dicere, cum nulla adhuc esset rei demonstratio. </div>
            <div type="sub" n="10">Per ea autem quae dicit, ad illud praeparat. Non enim simpliciter dicit, dabo tibi aquam; sed postquam de Jacob tacuit, quod suum erat extulit, a natura doni personarum differentiam per munerum discrimen declarans, necnon suam supra patriarcham excellentiam. </div>
            <div type="sub" n="11">Si miraris, inquit, quod ille hanc aquam dederit, si longe meliorem tibi dedero, quid dices? Jam prius pene confessa es me Jacobo majorem esse, cum sciscitando dixisti, Numquid tu major es patre nostro Jacob, qui meliorem promittas aquam? </div>
            <div type="sub" n="12">Si illam acceperis aquam, tunc me plane majorem confiteberis. Viden’ mulieris judicium sine ulla acceptione, quae ex rebus ipsis et de patriarcha et de Christo fert sententiam? </div>
            <div type="sub" n="13">Verum non ita Judaei: cum viderent enim illum daemonia ejicientem, daemoniacum ipsum vocabant, nedum patriarcha majorem dicerent. </div>
            <div type="sub" n="14">Mulier vero non sic, sed inde fert sententiam, unde Christus volebat; ex ipsa nempe operum demonstratione: nam et ipse quoque inde fert judicium dicens: Si non facio opera Patris mei, nolite mihi credere: si autem facio, etsi mihi non creditis, operibus credite. </div>
            <div type="sub" n="15">Sic et mulier ad fidem adducitur; quapropter cum audisset, Numquid major es patre nostro Jacob? omisso Jacobo, de aqua loquitur his verbis, Omnis qui bibet ex hac aqua, sitiet iterum, et comparationem, missa accusatione, ex praecellentia facit. </div>
            <div type="sub" n="16">Non dicit enim, haec aqua nihil est, omniaque despicienda; sed illud profert quod ipsa natura testatur: Omnis qui bibit ex hac aqua, sitiet iterum; qui autem biberit ex aqua, quam ego dabo ei, non sitiet in aeternum. </div>
            <div type="sub" n="17">Jam audierat aquam vivam mulier, sed non intellexerat. Quia enim aqua viva dicitur, quae perennis est et semper scaturit, non praecisa scaturigine, de hac intelligendum mulier putabat. </div>
            <div type="sub" n="18">Ideo clarius id illi deinceps aperit, et ex comparatione ejus excellentiam demonstrans ita pergit: Qui biberit ex aqua, quam ego dabo ei, non sitiet in aeternam. </div>
            <div type="sub" n="19">Sic, ut dixi, excellentiam ostendens, necnon ex sequentibus: horum quippe nihil habet vulgaris aqua. Quid vero sequitur? Fiet in eo fons aquae salientis in vitam aeternam. </div>
            <div type="sub" n="20">Sicut enim qui fontem intus habet, nunquam sitiet; sic nec ille qui hanc aquam habuerit. Statimque mulier credidit, multo sapientior Nicodemo; nec modo sapientior, sed et fortior. </div>
            <div type="sub" n="21">Ille namque multis auditis hujusmodi, nec alium quempiam advocavit, neque ipse fiduciam habuit: haec vero, apostolico fungitur officio, omnibus annuncians, omnes ad Jesum advocans, totamque civitatem ad illum pertrahens. </div>
            <div type="sub" n="22">Ille audito Christo dixit, Quomodo possunt haec fieri? ac cum Christus clarum exemplum venti attulisset, neque ita sermonem admisit. </div>
            <div type="sub" n="23">Secus autem mulier: sed primo dubitabat, deinde vero non tanta adhibita cautela, sed quasi latam sententiam dicta excipiens, ad rem accipiendam statim fertur. </div>
            <div type="sub" n="24">Quia enim Jesus dixerat, Fiet in eo fons aquae salientis in vitam aeternam; statim ait mulier, Da mihi hanc aquam, ut non sitiam, neque veniam huc haurire. </div>
         </div>
         <div type="sec" n="2">
            <div type="sub" n="1">Viden’ quomodo paulatim ad dogmatum culmen deducatur? Primo putavit illum transgressorem quempiam Judaeum esse. </div>
            <div type="sub" n="2">Deinde quia hanc ille criminationem depulit; non decebat enim eum qui illam edocturus erat, suspectum esse; cum audisset aquam vivam, putavit de sensili aqua hoc dici. </div>
            <div type="sub" n="3">Demum cum audisset ea quae dicebantur esse spiritualia, credidit quidem posse illam aquam pellere sitim, nec tamen quid illa esset sciebat; sed adhuc dubitabat: putabat certe haec sublimiora esse, quam ut sensu percipi possent; sed non prorsus id quid esset noverat. </div>
            <div type="sub" n="4">Nunc certe melius videbat, neque tamen totum percipiebat: nam ait, Da mihi hanc aquam, ut non sitiam, neque veniam huc haurire. Jam illum Jacobo praeferebat. Non hoc fonte opus habeo, si a te aquam illam accipiam. </div>
            <div type="sub" n="5">Viden’ quomodo illum Patriarchae anteponat? Hoc probi animi indicium est. Ostendit quam de Jacobo opinionem haberet: vidit Jacobo meliorem, neque prima illa opinione retenta fuit. </div>
            <div type="sub" n="6">Non ergo facile mulier credidit, neque temere dicta recepit, quae tanta accuratione quaesivit; neque etiam immorigera vel contentiosa fuit. Idque ex petitione sua demonstravit. </div>
            <div type="sub" n="7">Atqui Judaeis dixit Christus: Qui comederit de carne mea, non esuriet; et qui credit in me, non sitiet unquam; sed non modo non crediderunt, sed etiam scandalizati sunt. Haec mulier contra exspectat et petit. </div>
            <div type="sub" n="8">Judaeis ille dicebat, qui credit in me, non sitiet; mulieri vero non ita, sed rudiore modo, Qui biberit ex hac aqua, non sitiet. Promissio namque erat spiritualium rerum, non visibilium. </div>
            <div type="sub" n="9">Ideo mulieris animum pollicitationibus erigens, adhuc sensibilibus immoratur, quod illa nondum posset spiritualia accurate comprehendere. Nam si dixisset, Si credideris in me, non sities; illa non intellexisset, cum non nosset quis esset ille se alloquens, nec de qua siti ageretur. </div>
            <div type="sub" n="10">Cur autem non ita Judaeis loquutus est? Quia illi multa signa viderant, illa vero nullum; sed verba primum audierat. Ideo per prophetiam deinceps vim suam ostendit, nec statim arguit illam. </div>
            <div type="sub" n="11">Sed quid dicit? Vade, voca virum tuum, et veni huc. Illa vero dicit, Virum non habeo. Dicit ei Jesus, Bene dixisti, Virum non habeo: quinque enim viros habuisti, et nunc quem habes, non est tuus vir. Hoc vere dixisti. Dicit ei mulier, Domine, video quia propheta es tu. </div>
            <div type="sub" n="12">Papae, quanto mulieris philosophia! Quam mansuete reprehensionem admittit! Cur, inquies, non admisisset? Nonne saepe Judaeos acrius redarguit? </div>
            <div type="sub" n="13">Non enim paris virtutis est mentis secreta in medium adducere, et rem clam peractam revelare. Illud enim Dei tantum est, cum nemo novit, nisi is qui id in mente habet; alterum vero saltem familiaribus notum est. </div>
            <div type="sub" n="14">Attamen Judaei se reprehensos esse indigne ferunt. Sed illo dicente, quid me quaeritis interficere? non modo non admirantur, ut mulier illa; sed etiam convitiis et contumeliis afficiunt; etiamsi aliorum signorum argumenta haberent: haec autem hoc unum tantum audierat. </div>
            <div type="sub" n="15">Attamen illi non modo non mirati sunt, sed etiam probro affecerunt dicentes, Daemonium habes, quis te quaerit interficere? Haec vero non modo non convitiatur, sed miratur et obstupescit, prophetamque opinatur esse; etsi acrius hanc reprehendat, quam illos. </div>
            <div type="sub" n="16">Hoc enim peccatum unius ipsius erat; illud vero omnibus commune. Non autem ita morderi solemus de communibus delictis, ut de propriis. </div>
            <div type="sub" n="17">Et illi quidem magnum quidpiam se perficere putabant, si Christum interficerent: mulieris vero facinus malum esse apud omnes in confesso erat. Attamen non aegre tulit mulier, sed obstupuit mirataque est. </div>
            <div type="sub" n="18">Eodem quoque modo cum Nathanaele Christus se gessit. Non primum prophetiam induxit, neque dixit. Vidi te sub ficu; sed cum ille dixisset, Unde me nosti? id respondit. </div>
            <div type="sub" n="19">Volebat enim miracula et prophetias ab illis incipere qui ad ipsum accedebant, ut et magis illos sibi conciliaret, et vanae gloriae suspicionem effugeret. Hoc ipsum hic agit. </div>
            <div type="sub" n="20">Existimabat enim molestum et superfluum fore, si eam statim accusaret dicendo, Virum non habes. Illud vero corrigere post acceptam ab eadem ipsa occasionem, certe consentaneum erat, et audientem mansuetiorem reddebat. </div>
            <div type="sub" n="21">Et quaenam illa consequentia, inquies, dicere, Vade, voca virum tuum? De dono agebatur et de gratia humanam naturam superante. </div>
            <div type="sub" n="22">Instabat mulier flagitans, et dixit ei, Voca virum tuum; subindicans illum quoque horum participem esse debere. Illa accipiendi cupida, suam celat turpitudinem, seque hominem alloqui putans ait, non habeo virum. </div>
            <div type="sub" n="23">Hinc occasionem captans Christus opportune illam reprehendit, utrumque accurate explicans: nam priores omnes numeravit, et hunc occultum revelavit. </div>
            <div type="sub" n="24">Quid ergo mulier? non aegre tulit, non illo relicto fugit, non id contumeliam esse putavit, sed magis admiratur, magis perseverat; nam ait, Video quia propheta es tu. </div>
            <div type="sub" n="25">Ejus vero prudentiam perpende. Non statim accurrit, sed adhuc considerat et miratur. Illud enim, Video, id est, videris mihi propheta esse. </div>
            <div type="sub" n="26">Deinde quia hoc suspicata erat, nihil terrenum interrogat, non de valetudine corporis rogat, non de opibus, non de divitiis; sed de dogmatibus statim. </div>
            <div type="sub" n="27">Quid enim dicit? Patres nostri in monte hoc adoraverunt, Abraham significans, quem filium eo adduxisse dicebant: Et quomodo vos dicitis, quia Jerosolymis est locus ubi adorare oportet? </div>
         </div>
         <div type="sec" n="3">
            <div type="sub" n="1">Viden’ quam mente sublimior evaserit? Nam illa cui de sedanda siti cura erat, jam de dogmatibus interrogat. Quid ergo Christus? Non solvit quaestionem. Non enim hoc curabat, ut ad omnia accurate responderet; id quippe supervacaneum fuisset. </div>
            <div type="sub" n="2">Sed rursus mulierem ad majorem sublimitatem ducit; nec prius illa tractat, quam mulier confessa esset ipsum esse prophetam, ut majorem postea dictis fidem haberet. Quae enim hoc crederet, non ultra de dictis dubitatura erat. </div>
            <div type="sub" n="3">Pudeat ergo nos, et erubescamus. Mulier quae quinque viros habuerat, Samaritana, tantum doctrinae addiscendae studium habet, nec hora diei, nec aliud quodvis officium vel negotium illam ab hujusmodi quaestione abducit: </div>
            <div type="sub" n="4">nos autem non modo de dogmatibus non interrogamus, sed in omnibus socordes ignavique sumus. Ideo omnia negliguntur. </div>
            <div type="sub" n="5">Quis vestrum, quaeso, domi christianum librum arripit, dicta examinat, aut Scripturam scrutatur? Nemo sane; sed talos et cubos apud plerosque inveniemus, libros nusquam, vel apud paucos certe. </div>
            <div type="sub" n="6">Hi vero perinde affecti sunt, atque ii qui non habent, qui ligatos vel prorsus in scriniis depositos servant, omneque studium ponunt in membranarum tenuitate, aut in literarum pulcritudine, neglecta lectione. </div>
            <div type="sub" n="7">Neque enim ad utilitatem quampiam illos acquirunt, sed ut opulentiam suam ambitiose ostentent. Tantus est inanis gloriae fastus. </div>
            <div type="sub" n="8">Neminem audio id ambire ut libros intelligat; sed potius se libros habere jactant aureis literis scriptos. Et quid, quaeso, hinc lucri provenit? </div>
            <div type="sub" n="9">Non enim propterea datae nobis sunt Scripturae, ut illas in libris tantum habeamus; sed ut in cordibus insculpamus. Certe haec librorum possessio, Judaicae ambitionis est, cum videlicet praecepta literis solum mandantur. </div>
            <div type="sub" n="10">Nobis utique non ab initio sic lex data fuit, sed in tabulis cordis carnalibus. Haec vero dico, non quod libros comparare prohibeam, imo id laudo, et ut fiat exopto; sed velim eorum et dicta et sensa ita in animis nostris versari, ut ii scriptorum intelligentia purgentur. </div>
            <div type="sub" n="11">Nam si domum ubi Evangelium est adire non audet diabolus; multo minus ad animam Evangelicis imbutam sententiis accedere aut daemon aut peccatum audebit. </div>
            <div type="sub" n="12">Sanctifica igitur animam tuam, sanctifica corpus: haec semper in corde et in lingua verses. Nam si turpia verba inquinant, et daemonas evocant; palam certe est lectionem spiritualem sanctificare et spiritualem gratiam attrahere. </div>
            <div type="sub" n="13">Scripturae divina sunt cantica. Cantemus ergo intra nos ipsos, ac morbis animae haec remedia adhibeamus. Si sciremus enim ea quae leguntur, magno illa studio audiremus. Haec semper dico, nec finem dicendi faciam. </div>
            <div type="sub" n="14">Annon absurdum fuerit, si dum homines in foro sedentes, aurigarum et saltatorum nomina, genus, urbes, industriam; imo equorum virtutem aut vitia narrant: illi qui huc conveniunt, eorum quae hic aguntur nihil sciant, imo ipsum librorum numerum ignorent? </div>
            <div type="sub" n="15">Si enim voluptatis causa illa percipias, ostendam tibi hinc majorem decerpi voluptatem. Quid enim, quaeso, suavius? quid mirabilius? An hominem cum homine luctantem cernere, an hominem cum diabolo pugnantem, et corpus cum incorporea potestate congrediens et superans? </div>
            <div type="sub" n="16">Has pugnas contemplemur; has, inquam, quas imitari decorum utileque est, quas qui imitantur, coronam accipiunt: non autem illas, quarum studium ignominiam parit imitantibus. </div>
            <div type="sub" n="17">Illam enim pugnam, cum daemonibus aspicies, si aspexeris; hanc cum Angelis et Angelorum Domino. Dic enim mihi, si liceret tibi cum principibus ac regibus sedentem spectaculis frui, annon illud valde honorificum putares? </div>
            <div type="sub" n="18">Hic vero cum rege Angelorum videns diabolum a dorso correptum, reluctantem ac vincere frustra conantem, annon curris ad hoc spectaculum? Et quomodo, inquies, possunt haec fieri? </div>
            <div type="sub" n="19">Si librum prae manibus habeas. In illo namque videbis, et fossas et longa curricula, et captandi ansas, et justi artificium. Haec si spectacula intueare, disces certandi modum, et daemonas superabis. </div>
            <div type="sub" n="20">Illa vero spectacula, daemonum sunt celebritates, non hominum theatra. Nam si in idolorum templum non licet ingredi; multo minus licet in Satanicam celebritatem. </div>
            <div type="sub" n="21">Haec dicere et agitare non desinam, donec vos mutatos videro. Nam haec dicere, Mihi quidem non pigrum, inquit, vobis autem tutum est. Ne igitur admonitionem aegre feratis. </div>
            <div type="sub" n="22">Nam si graviter ferendum, mihi potius esset, qui non audior, quam vobis qui semper auditis, nunquam autem obtemperatis. </div>
            <div type="sub" n="23">Sed absit ut semper vos accusare cogar; faxit Deus ut hac turpitudine liberati, spirituali spectaculo dignemini, et futura gloria fruamini: gratia et benignitate Domini nostri Jesu Christi, quicum Patri gloria unaque Spiritui sancto in saecula saeculorum, amen. </div>
         </div>
      </div>
      <div type="hom" n="33">
         <div type="title" n="title">Commentarius </div>
         <div type="title" n="title_2">[Homilia 33] </div>
         <div type="sec" n="1">
            <div type="sub" n="1">Dicit ei Jesus: Mulier, crede mihi, quia venit hora, quando neque in monte hoc, neque Jerosolymis adorabitis Patrem. Vos adoratis quod nescitis: nos adoramus quod scimus, quia salus ex Judaeis est. </div>
            <div type="sub" n="2">Ubique fide nobis opus est, dilecti, fide bonorum matre, salutis medicina, sine qua nullam magnarum rerum doctrinam percipere possumus; </div>
            <div type="sub" n="3">sed perinde atque illi qui sine navi mare trajicere conantur, tantillum possunt manibus pedibusque natare, sed ulterius progressi, cito a fluctibus demerguntur; sic et qui propriis utuntur ratiociniis, antequam didicerint, naufragium faciunt. </div>
            <div type="sub" n="4">Quemadmodum et Paulus ait, Qui circa fidem naufragarunt. Quod ne nos quoque patiamur, sacram teneamus ancoram, per quam Christus Samaritanam nunc ducit. </div>
            <div type="sub" n="5">Nam cum illa diceret, Quomodo vos dicitis quia in Jerosolymis est locus, in quo oportet adorare? respondit Christus: Crede mihi, mulier, quia venit hora, quando neque in Jerosolymis, neque in monte hoc adorabitis Patrem. </div>
            <div type="sub" n="6">Maximum huic dogma revelavit, quod nec Nicodemo, nec Nathanaeli dixit. Haec sua Judaicis praestantiora esse contendit, et patrum auctoritate firmare nititur. </div>
            <div type="sub" n="7">Christus vero nihil ad hoc repondit; supervacaneum enim tunc fuisset ostendere, cur patres in monte, cur Judaei in Jerosolymis adorarent. </div>
            <div type="sub" n="8">Ideo illud tacuit; et sublata de utriusque loci praestantia quaestione, ejus animam erigit, ostendens neque Judaeos neque patres posse magnum quidpiam in futuro praestare; et tunc differentiam inducit. </div>
            <div type="sub" n="9">Verumtamen praestantiores Judaeos significat, non locum loco anteponens, sed illa solum ratione, Judaeis primas concedens ac si diceret: Nihil de loco jam disputandum. </div>
            <div type="sub" n="10">In cultus quidem modo Judaei praeferendi erant Samaritanis: Vos, inquit, adoratis quod nescitis, nos adoramus quod scimus. </div>
            <div type="sub" n="11">Quomodo ergo nesciebant Samaritani quid adorarent? Quia Deum loco circumscribi, imo quasi dividi posse putabant. </div>
            <div type="sub" n="12">Sic igitur illum colebant; sic Persis nunciarunt, istius loci deum sibi iratum esse, nihil de eo amplius quam de idolo rati. Quapropter perseverabant et illum et daemonas colere, ea quae misceri non poterant confundentes. </div>
            <div type="sub" n="13">Judaei vero hac opinione liberi erant, ipsumque putabant esse orbis Deum; etiamsi id non omnes crederent. Propterea dicit: Vos adoratis quod nescitis: nos adoramus quod scimus. </div>
            <div type="sub" n="14">Ne mireris autem quod se Judaeis annumeret: nam secundum mulieris opinionem loquitur, quasi propheta Judaeorum; ideoque illud, adoramus, posuit. </div>
            <div type="sub" n="15">Quod enim adoretur, nemini non notum est; adorare enim creaturae est, adorari vero, creaturarum Domini. Verum interim ille ut Judaeus loquitur. Illud ergo, nos, id est, nos Judaei. </div>
            <div type="sub" n="16">Judaica igitur extollens, se fide dignum praebet, et dictis suis fidem conciliat, suspicionem amovens, ostendensque se non cognationis gratia illa extollere. </div>
            <div type="sub" n="17">Qui enim circa locum talem profert sententiam, de quo loco Judaei maxime gloriabantur, ac se caeteris praeferendos censebant, dum hanc illis praestantiam aufert, palam est eum jam non ad gratiam cujuspiam loqui; sed ex veritate et ex vi prophetica. </div>
            <div type="sub" n="18">Quia igitur a tali existimatione abduxit dicens, Crede mihi, mulier, et cetera adjicit, Quia salus a Judaeis est; hoc est, vel quod hinc orbi bona collata sint: </div>
            <div type="sub" n="19">nam Dei cognitio idolorumque reprobatio hinc ortum habuit, necnon et alia omnia dogmata, et vester cultus licet non rectus sit; a Judaeis enim ortum habuit. </div>
            <div type="sub" n="20">Vel haec ergo, vel adventum suum salutem vocat. Imo vero non aberraverit quispiam si dicat haec ambo salutem esse, eam scilicet quam ex Judaeis esse dicit; quod Paulus subindicans dicebat, Ex quibus Christus secundum carnem, qui est super omnia Deus. </div>
            <div type="sub" n="21">Viden’ quomodo vetus praedicet testamentum ac bonorum radicem esse declaret, et se nullo modo contrarium esse legi? </div>
            <div type="sub" n="22">Siquidem ex Judaeis bonorum causam omnium esse dicit: Sed venit hora et nunc est, quando veri adoratores adorabunt Patrem. </div>
            <div type="sub" n="23">Vobis praestantiores sumus, o mulier, inquit, in adorandi modo: verum hic cultus deinceps finem habebit: non enim locus tantum, sed etiam modus colendi mutabitur: et haec ad januam sunt. Venit enim hora et nunc est. </div>
         </div>
         <div type="sec" n="2">
            <div type="sub" n="1">Quia enim prophetae multo ante tempore loquuti sunt, id hoc loco tollens dicit, et nunc est. Ne putes, inquit, hanc prophetiam post multum tempus implendam esse: res enim instat, et in januis est, quando veri adoratores adorabunt Patrem in spiritu et veritate. </div>
            <div type="sub" n="2">Cum dixit veros, cum Samaritanis Judaeos repulit; etiamsi enim illi sint his meliores; venturis tamen longe sunt inferiores, et quantum veritas figura melior est. </div>
            <div type="sub" n="3">De Ecclesia vero loquitur, quia vera Deoque consentanea adoratio illa ipsa est. Nam Pater tales quaerit adoratores. Ergo si tales quaerebat: non ex voluntate propria illis olim talem concessit modum, sed ex indulgentia, ut hos etiam introduceret. </div>
            <div type="sub" n="4">Quinam ergo sunt veri adoratores? Qui cultum non loco circumscribunt, ac Deum in spiritu colunt, sicut et Paulus ait: Cui servio in spiritu meo, in Evangelio filii ejus; </div>
            <div type="sub" n="5">et iterum, Obsecro vos, ut exhibeatis corpora vestra hostiam viventem, Deo placentem, rationabile obsequium vestrum. Cum autem dicit, Spiritus est Deus, nihil aliud quam incorporeum significat. </div>
            <div type="sub" n="6">Oportet igitur incorporei cultum etiam talem esse, et per id quod incorporeum in nobis est offerri; id est, per animam et per mentis puritatem. Idcirco ait: Et adoratores ejus in spiritu et veritate oportet adorare. </div>
            <div type="sub" n="7">Cum enim et illi et Judaei animam negligerent, multamque corporis curam gererent, ipsumque omnimode purgarent, dicit non corporis puritate, sed illo quod incorporeum in nobis est, scilicet mente, incorporeum esse colendum. </div>
            <div type="sub" n="8">Ne itaque oves et vitulos sed teipsum offer Deo in holocaustum: hoc est enim hostiam viventem exhibere. In veritate namque adorare oportet. </div>
            <div type="sub" n="9">Ut priora typus erant, nempe circumcisio, holocausta, sacrificia, incensum; nunc certe non item; sed omnia veritas. </div>
            <div type="sub" n="10">Non enim caro circumcidenda, sed malignae cogitationes, ac seipsum crucifigere oportet, absurdasque concupiscentias tollere et immolare. </div>
            <div type="sub" n="11">Haec mulieri obscura visa sunt: dictorum sublimitatem non assequuta illa, et haerens, audi quid dicat: Scio quia venit Messias qui dicitur Christus: Cum venerit ille, annunciabit nobis omnia. Dicit ei Jesus: Ego sum qui loquor tecum. </div>
            <div type="sub" n="12">Et unde Christi adventum exspectabant Samaritani, qui solum Moysem recipiebant? Ex ipsis Moysis scriptis. Nam in principio Filium revelavit. </div>
            <div type="sub" n="13">Illud enim: Faciamus hominem ad imaginem et similitudinem nostram, ad Filium dictum fuerat; et Abrahamo in tabernaculo Filius loquitur; </div>
            <div type="sub" n="14">et Jacob de illo prophetice praedicit: Non deficiet princeps de Juda, nec dux de femoribus ejus, donec veniat is cui repositum est, et ipse exspectatio gentium. </div>
            <div type="sub" n="15">Ipse quoque Moyses ait: Prophetam vobis suscitabit Dominus Deus de fratribus vestris, sicut me; ipsum audietis. Item quae de serpente, de virga Moysis, de Isaac et de ove, multaque alia, quis colligere possit, quae adventum illius praedicebant. </div>
            <div type="sub" n="16">Et cur, inquies, his Christus non usus est ut mulieri suaderet; sed Nicodemo serpentem protulit, Nathanaeli prophetias commemoravit; huic vero nihil simile dixit? Cur et qua de causa? </div>
            <div type="sub" n="17">Quia illi viri erant, qui in his versabantur rebus; haec vero mulier inops, rudis, Scripturarum expers. Ideoque non illa mulierem alloquens adhibet; sed ex aqua exque prophetia illam attrahit, ac per illa Christum in memoriam revocat, ac seipsum demum revelat. </div>
            <div type="sub" n="18">Quae si initio non quaerenti mulieri dixisset, visus fuisset ei delirare et futilia loqui. Nunc autem paulatim illi memoriam revocans, opportune sese revelat. </div>
            <div type="sub" n="19">Et quidem Judaeis saepe dicentibus, Usquequo animam nostram tollis? Dic nobis si tu es Christus. His non clare respondit; huic vero manifeste dixit se Christum esse: nam melius affecta mulier erat, quam Judaei. Illi enim non ad discendum quaerebant, sed ut ipsum semper traducerent. </div>
            <div type="sub" n="20">Nam si discere voluissent, satis fuisset doctrina verborum, Scripturarum, signorum. Illa vero simplici mente et sincero affectu loquebatur, ut palam est ex iis quae postea fecit. </div>
            <div type="sub" n="21">Nam audivit et credidit, et alios credendum induxit; in omnibusque videre est mulieris diligentiam et fidem. Et continuo venerunt discipuli ejus. </div>
            <div type="sub" n="22">Tempestive advenerunt, cum doctrina jam perfecte tradita esset. Et mirabantur quod cum muliere loqueretur; nemo tamen dixit, Quid quaeris, aut quid loqueris cum ea? </div>
         </div>
         <div type="sec" n="3">
            <div type="sub" n="1">Quid mirabantur? Facilitatem, humilitatem tantam; quod tam conspicuus cum esset, eo se demittere dignaretur, ut mulierem inopem, Samaritanam alloqueretur. </div>
            <div type="sub" n="2">Attamen licet stupefacti, causam non quaesierunt; ita nempe instituti erant, ut discipulorum semper ordinem tenerent; ita ipsum timebant ac reverebantur. </div>
            <div type="sub" n="3">Etiamsi enim nondum dignam ejus existimationem haberent, at quasi admirandum quemdam virum ipsum suspiciebant observabantque. </div>
            <div type="sub" n="4">Attamen saepe audentiores visi sunt, ut cum Joannes supra pectus ejus recubuit; et cum accesserunt ad eum dicentes, Quis major est in regno caelorum? cum filii Zebedaei rogant ut alter a dextris, alter a sinistris sedeat. </div>
            <div type="sub" n="5">Cur ergo hic non interrogarunt? Quia tunc cum de rebus suis ageretur, necessario sciscitabantur; hic autem res nihil ad eos pertinebat. </div>
            <div type="sub" n="6">Joannes autem multo post tempore hoc facere solebat, quando Christi erga se dilectione fretus, magis fidebat. Hic enim erat, inquit, quem diligebat Jesus. </div>
            <div type="sub" n="7">Quid huic beatitudini par? Verum non hic gradum sistamus, dilecti, ut Apostolum beatum praedicemus; sed nihil non agamus ut in beatorum numero accenseamur; imitemur Evangelistam, et videamus quid causae fuerit, quod tantam sibi Christi dilectionem attraheret. </div>
            <div type="sub" n="8">Quaenam causa fuit? Patrem reliquit et naviculam et rete, et Jesum sequutus est. Verum hoc illi commune cum fratre suo erat, itemque cum Petro et Andrea, et cum caeteris Apostolis. </div>
            <div type="sub" n="9">Quid ergo eximium habuit, quod tantam ipsi dilectionem conciliaret? Ille de seipso nihil hujusmodi dixit, nisi solum quod diligeretur; causam vero cur diligeretur modeste tacuit. </div>
            <div type="sub" n="10">Quod enim eximie a Christo diligeretur omnibus palam erat: attamen non observamus ipsum alloquentem, ac seorsim sciscitantem, ut fecit saepe Petrus, ut Philippus, ut Judas, ut Thomas; </div>
            <div type="sub" n="11">nisi tantum semel in gratiam Coapostoli sui rogantis se: nam innuente Apostolorum coryphaeo, tunc necessario interrogavit; hi enim mutuo se amore diligebant. </div>
            <div type="sub" n="12">Sic in templum simul ascendisse, simul concionatos esse narratur. Atqui Petrus tamen ardentius saepe et movetur et loquitur: ac demum Christum dicentem audit: Petre, amas me plus his? </div>
            <div type="sub" n="13">Qui vero plus caeteris diligebat, procul dubio diligebatur. Verum alterum ex amore erga Jesum; alterum ex amore Jesu erga illum palam erat. </div>
            <div type="sub" n="14">Quid ergo illi hunc eximium amorem conciliavit? Videtur mihi ille modestiam et mansuetudinem magnam exhibuisse: quapropter saepe non ita libere et fidenter agere deprehenditur. </div>
            <div type="sub" n="15">Haec quanta sit virtus, ex Moyse arguitur: nam haec illum talem et tantum effecit. Nihil enim par humilitati est. Ideo hinc beatitudines Christus incepit. Nam quasi aedificii maximi fundamentum jacturus, humilitatem primam posuit. </div>
            <div type="sub" n="16">Nemo quippe potest absque illa salutem consequi; sed etiamsi quis jejunaverit, etiamsi precatus sit eleemosynamque erogarit, si id superbe faciat, haec omnia abominanda sunt; ut contra si adsit humilitas, omnia optabilia amabiliaque sunt et cum securitate exercentur. </div>
            <div type="sub" n="17">Modeste igitur agamus, dilecti, modeste agamus: certe facilis haec virtus est, si vigilemus. Quid tandem illud est, mi homo, quod te in arrogantiam extollit? </div>
            <div type="sub" n="18">Annon vides naturae vilitatem? voluntatem ad lapsum pronam? Cogita mortem tuam, peccatorum multitudinem. Verum fortassis ob multa praeclare gesta altum sapis? Hoc ipso omnia amittes. </div>
            <div type="sub" n="19">Quapropter non tam peccator, quam virtutis sectator modestiae operam dare debet. Quare? Quia ille ex conscientia ad id cogitur; hic vero nisi admodum vigilet, cito ceu a vento quopiam abripitur et evanescit, sicut Pharisaeus ille. </div>
            <div type="sub" n="20">Sed pauperibus erogas? Verum non tua, sed ea quae Domini sunt, quae sunt conservis communia. Ideoque humiliter sentiendum, dum in contribulium calamitatibus, quae tibi instent praevides, et naturae tuae conditionem in aliis ediscis. </div>
            <div type="sub" n="21">Fortasse nos talibus orti sumus progenitoribus. Quod si divitiae ad nos transiere, illas haud dubie relinquemus. Quid vero sunt divitiae? </div>
            <div type="sub" n="22">Umbra inanis, fumus evanescens, flos foeni, imo flore sunt viliores. Cur de foeno altum sapis? Nonne et furibus, et mollibus, et meretricibus et sepulcrorum effossoribus divitiae accedunt? </div>
            <div type="sub" n="23">Ideone intumescis quod tales opum consortes habeas? Sed honoris cupidus es? Verum nihil ad honorem opportunius eleemosyna. </div>
            <div type="sub" n="24">Nam honores ex divitiis et potentia parti, coacti sunt et odiosi; hi vero ex arbitrio et conscientia honorantium prodeunt, quos ne ii quidem qui honorant de medio tollere possunt. </div>
            <div type="sub" n="25">Quod si homines tantam erga eleemosynam erogantes reverentiam habent, et omnia ipsis bona apprecantur: cogita quantam a benigno Deo mercedem accepturi sint, quam retributionem. </div>
            <div type="sub" n="26">Has ergo quaeramus divitias semper manentes, nunquam fugientes; ut et in hac vita magni, et in illa conspicui simus, atque aeterna consequamur bona; </div>
            <div type="sub" n="27">gratia et benignitate Domini nostri Jesu Christi, quicum Patri gloria, unaque Spiritui sancto nunc et semper et in saecula saeculorum, amen. </div>
         </div>
      </div>
      <div type="hom" n="34">
         <div type="title" n="title">Commentarius </div>
         <div type="title" n="title_2">[Homilia 34] </div>
         <div type="sec" n="1">
            <div type="sub" n="1">Reliquit ergo hydriam suam mulier, et abiit in civitatem, et dixit hominibus: Venite, videte hominem, qui dixit mihi quaecumque feci. Numquid ispe est Christus? </div>
            <div type="sub" n="2">Multo nos fervore oportet, multo excitari studio; alioquin promissa bona consequi non poterimus, quod significans Christus modo quidem ait, </div>
            <div type="sub" n="3">Si quis non accipit crucem suam, et sequitur me, non est me dignus; modo autem, Ignem veni mittere in terram, et quid volo nisi ut accendatur? </div>
            <div type="sub" n="4">Utroque dicto, fervantem incensumque discipulum nobis, et ad omnia subeunda pericula paratum significat. </div>
            <div type="sub" n="5">Talis erat et haec mulier: ita enim verbis Christi incensa est, ut relicta hydria et aqua, cujus gratia eo concesserat, et in urbem accurrens, universum populum ad Jesum traheret. Venite, inquit, et videte hominem, qui dixit mihi omnia quaecumque feci. </div>
            <div type="sub" n="6">Vide studium, vide prudentiam; venerat ut aquam hauriret, et cum verum fontem invenisset, fontem sub sensum cadentem despexit, ut nos doceret, etsi exiguo exemplo, spirituali doctrinae intentos saecularia omnia contemnere oportere, nullamque quantum in nobis est, illorum rationem habere: </div>
            <div type="sub" n="7">quod et Apostoli fecerunt, ipsa quoque, imo ferventius praestitit. Illi namque vocati, retia dimiserunt; haec vero sponte sua, nullo praecipiente, relinquit hydriam et Evangelistarum officio fungitur, gaudio ipsi alas addente; </div>
            <div type="sub" n="8">neque unum aut alterum, ut Andreas et Philippus, sed universam commovet civitatem, et tantum populum ad Christum adducit. </div>
            <div type="sub" n="9">Et vide quam prudenter loquatur. Non dixit, Venite, videte Christum; sed cum eadem attemperatione qua Christus ipsam ceperat, illos allicit. </div>
            <div type="sub" n="10">Venite, inquit, videte hominem, qui dixit mihi omnia quaecumque feci, nec puduit illam dicere, dixit mihi omnia quaecumque feci, etsi dicere potuisset, Venite, videte Prophetam. </div>
            <div type="sub" n="11">Verum cum anima divino igne succensa est, nihil ultra terrenum respicit, non famam, non infamiam; sed flammae tantum ardore movetur. Numquid ipse est Christus? </div>
            <div type="sub" n="12">Animadverte iterum magnam mulieris sapientiam. Neque penitus affirmat, neque reticet. Volebat enim non ex opinione sua illos inducere; sed illo audito, ipsos suae sententiae consortes habere, unde res magis probabilis evasura erat. </div>
            <div type="sub" n="13">Atqui non totam vitam suam ipsi Christus declaraverat; sed ex dictis caeterorum quoque notitiam ipsum habere credidit. Nec dixit, Venite, credite; sed, Venite, videte, quod sane levius erat, et magis ipsos allicere poterat. </div>
            <div type="sub" n="14">Vidisti mulieris sapientiam? Sciebat enim, et plane sciebat, illo degustato fonte, idipsum illis eventurum esse quod sibi evenerat. </div>
            <div type="sub" n="15">Atqui alius crassioris ingenii, criminationem sibi factam obscurius dixisset; illa vero vitam suam declarat et in medium adducit, ut omnes attaheret caparetque. </div>
            <div type="sub" n="16">Interea rogabant eum discipuli ejus, dicentes: Rabbi, manduca. Illud rogabant, idiomate suo hic significat, hortabantur. Videntes enim eum ex itinere et aestu defatigatum, hortabantur eum. </div>
            <div type="sub" n="17">Non enim ex petulantia, sed ex amore doctoris ad cibum sumendum pellebant. Quid ergo Christus? Ego cibum habeo manducare, quem vos nescitis: Dicebant ergo ad invicem: Numquid aliquis attulit ei manducare? </div>
            <div type="sub" n="18">Quid ergo miraris si mulier aquam audiens, vere aquam esse arbitrabatur, quando discipuli pari sunt modo affecti, nihilque spirituale intelligunt; sed dubitant, dum doctori reverentiam et honorem pro more exhibent, ac mutuo colloquuntur, nec audent ab illo sciscitari? </div>
            <div type="sub" n="19">Hoc etiam alibi faciunt, dum interrogare cupientes, abstinent tamen. Quid ergo Christus? Meus cibus est ut faciam voluntatem ejus qui misit me, et perficiam opus ejus. </div>
            <div type="sub" n="20">Hominum salutem hic cibum vocat, ostendens cum quanta cura nobis provideat. Ut enim nos cibum, ita ille nostram salutem desiderat. </div>
            <div type="sub" n="21">Audi vero quo pacto non ubique omnia cito revelet, sed primo auditorem in dubitationem conjiciat, ut postquam quaerere incepit quid sit illud quod dicitur, cum dubitando laborat, libentius id quod quaerebat expositum accipiat, et ad audiendum magis excitetur. </div>
            <div type="sub" n="22">Cur ergo non statim dixit, Meus cibus est ut faciam voluntatem Patris mei: quod etsi non omnino clarum, tamen clarius illo erat, quod jam dixerat. Sed quid? Ego cibum habeo manducare, quem vos nescitis. </div>
            <div type="sub" n="23">Primo igitur, ut dixi, ex dubitatione attentiores illos reddit, atque assuefacit, ut etiam per aenigmata, dicta intelligant. Quid autem sit voluntas Patris, deinceps explicat. </div>
            <div type="sub" n="24">Nonne vos dicitis, quod adhuc quatuor menses sunt, et messis venit? Ecce dico vobis, Levate oculos vestros, et videte regiones, quia albae sunt jam ad messem. </div>
         </div>
         <div type="sec" n="2">
            <div type="sub" n="1">En rursum familiaribus verbis illos ad sublimium rerum contemplationem erigit: nam cum cibum dixit, nihil aliud quam futuram hominum salutem declaravit; </div>
            <div type="sub" n="2">ager rursum et messis hoc ipsum significant, animarum nempe multitudinem ad praedicantes excipiendos paratam. Oculos autem hic dicit et mentis et corporis. </div>
            <div type="sub" n="3">Nam videbant Samaritanorum turbam venientem, illorum vero promptam voluntatem regiones albas appellat. Quemadmodum enim spicae, cum albae sunt, jam ad messem sunt paratae; sic et isti ad salutem jam sunt parati et idonei. </div>
            <div type="sub" n="4">Et cur non clare dixit, illos ad credendum accedere, et paratos ad verbum suscipiendum esse, a prophetis jam institutos, et fructum reddituros; sed regionem et messem ipsos appellavit? Quid sibi volunt hae figurae? </div>
            <div type="sub" n="5">Neque enim hic tantum, sed etiam per totum Evangelium id agit: et prophetae quoque eo ipso utuntur more, et metaphorice multa dicunt. Quanam ergo de causa? Neque enim temere Spiritus gratia sic instituit. Sed cur tandem? </div>
            <div type="sub" n="6">Duabus de causis: primo, ut major dictorum emphasis esset, et ea in conspectu ponerentur: mens enim imaginem rebus consonam assequuta, magis excitatur, ac res quasi depictas videns, ab illis magis abripitur; haec prior est causa. </div>
            <div type="sub" n="7">Secundo, ut narratio sit suavior, et dictorum memoria magis perseveret. Neque enim ita sententia accipitur, neque ita suadet auditoribus multis, ut narratio per res ipsas, quarum experimentum habemus. </div>
            <div type="sub" n="8">Quod in parabola sapientissime tractatum videre est. Et qui metit, mercedem accipit, et fructum colligit in vitam aeternam. </div>
            <div type="sub" n="9">Nam terrenae hujus messis fructus, non ad aeternam, sed ad temporaneam vitam juvat; spiritualis vero messis fructus, ad immortalem vitam. </div>
            <div type="sub" n="10">Viden’ quomodo verba quidem sensibilia sint, sensus vero spirituales; atque ipsa verba a caelestibus terrena distinguant? </div>
            <div type="sub" n="11">Quod enim de aqua dixit, postquam ejus proprietatem indicaverat, qui bibit ex hac aqua, non sitiet; idipsum hic facit, cum ait hunc fructum colligi in vitam aeternam: ut et qui seminat et qui metit simul gaudeant. </div>
            <div type="sub" n="12">Quis est qui seminat, quis est qui metit? Prophetae semen jecere, nec ipsi messuere, sed Apostoli. Neque tamen ideo illi a voluptate et mercede laborum privati sunt; sed nobiscum laetantur et gaudent, etiamsi non nobiscum metant: neque enim messis opus idem est ac sementis. </div>
            <div type="sub" n="13">Ubi igitur minor est labor, et major voluptas; ad hoc vos servavi, non ad sementem, ubi multum laboratur. In messe namque amplus est proventus, labor vero non tantus, sed multa facilitas. </div>
            <div type="sub" n="14">Hic autem vult significare prophetarum voluntatem eam esse, ut homines ad me accedant; hoc et lex apparavit. Ideo seminarunt, ut hunc fructum parerent. </div>
            <div type="sub" n="15">Ostendit quoque se misisse illos, ac multam inter veterem et novam legem esse affinitatem, simulque omnia per hanc parabolam efficit. </div>
            <div type="sub" n="16">Meminit autem proverbii cujusdam, quod in multorum ore ferebatur. In hoc enim, inquit, est verbum verum; quia alius est qui seminat, alius est qui metit. </div>
            <div type="sub" n="17">Haec autem dicebant multi, num alii labores ferrent, alii fructus decerperent: dicitque: hic sermo jam verus est: prophetae quidem laborarunt, vos autem laborum ipsorum fructum decerpitis; non dixit mercedem: neque enim illi sine mercede tantum suscepere laborem; sed fructum. </div>
            <div type="sub" n="18">Hoc et Daniel fecit; ipse namque proverbium hoc commemorat: Exiit ab iniquis scelus. David quoque flendo hujus proverbii meminit. Ideo jam prius dixerat: Ut et qui seminat simul gaudeat, et qui metit. </div>
            <div type="sub" n="19">Quia enim dicturus erat alium seminaturum, alium messurum esse, ne quis, ut dixi, putaret prophetas mercede privari sua, novum quidpiam et inexspectatum dicit; quod in rebus sensilibus non accidat, sed in spiritualibus eximium sit. </div>
            <div type="sub" n="20">In sensilibus enim si contingat alium serere, alium metere, non una gaudent, sed dolet is qui seminavit, utpote qui alteri laboraverit; gaudent vero ii tantum qui metunt. </div>
            <div type="sub" n="21">Hic autem non ita; sed qui non metunt ea quae seminarunt, una cum metentibus gaudent; unde palam est eos mercedis esse consortes. Ego misi vos metere quod vos non laborastis: alii laborarunt, et vos in laborem eorum intrastis. </div>
            <div type="sub" n="22">Hoc pacto illos melius hortatur. Quia enim laboriosum videbatur esse totum orbem peragrare et praedicare; rem esse facilem ostendit. </div>
            <div type="sub" n="23">Nam hoc laboriosum, hoc multi sudoris erat, semina jacere, et animam non initiatam ad Dei cognitionem deducere. Cur autem haec loquitur? </div>
            <div type="sub" n="24">Ut cum mitteret eos ad praedicandum, non turbarentur, quasi ad rem laboriosam missi. Prophetarum quippe munus longe magis laboriosum erat, ut res ipsa testificatur; vos ad facilia venistis. </div>
            <div type="sub" n="25">Sicut enim in messe facile fructus colligitur, et brevi tempore area manipulis impletur, nec tempora exspectantur, non hiems, non ver, non imber; ita et nunc fit; ut ipsa opera clamant. </div>
            <div type="sub" n="26">Dum haec ille diceret; exierunt Samaritani, et confertim collectus est fructus; ideo dicebat: Levate oculos vestros, et videte regiones, quia albae sunt. </div>
            <div type="sub" n="27">Haec dixit, et res ipsa visa est, sermonem opera sequuta sunt. Nam ex civitate illa multi crediderunt in eum Samaritanorum propter verbum mulieris testimonium perhibentis, Quia dixit mihi omnia quaecumque feci. </div>
            <div type="sub" n="28">Videbant enim eam non ad gratiam laudasse illum, qui peccata sua coarguisset; neque ut gratiam cujuspiam sibi conciliaret, vitia sua omnibus patefacere. </div>
         </div>
         <div type="sec" n="3">
            <div type="sub" n="1">Hanc ergo mulierem et nos imitemur, et in peccatis nostris vulgandis ne vereamur homines; sed Deum ut par est timeamus, qui et nunc facinora nostra videt, et tunc puniturus est eos qui nunc poenitentiam non agunt. </div>
            <div type="sub" n="2">At nos contra, eum qui nos judicaturus est non timemus; eos autem qui nobis nocere nequeunt, formidamus, tremimusque ne apud illos infamia laboremus; idcirco in quo timemus, in eo poenas dabimus. </div>
            <div type="sub" n="3">Nam qui solum ne hominibus turpis videatur cavet, neque erubescit Deo vidente nefarium quidpiam patrare; si non poenitentiam agat, in illa die non ante unum aut duos, sed orbe toto vidente traducetur. </div>
            <div type="sub" n="4">Nam quod ad bona et mala opera spectanda, magnus ibi consessus sit, parabola ovium et haedorum te doceat, necnon beatus Paulus qui dicit: </div>
            <div type="sub" n="5">Omnes enim nos manifestari oportet ante tribunal Christi, ut referat unusquisque propria corporis prout gesserit, sive bonum, sive malum; et rursus, qui manifestabit abscondita tenebrarum. </div>
            <div type="sub" n="6">Commisisti aliquod peccatum, aut cogitasti illud, et hominibus occultas? at Deo non occultas: et tamen nihil curas; oculos autem hominum formidas. </div>
            <div type="sub" n="7">Cogita ergo te non homines latere posse in die illo. Omnia enim quasi in imagine tunc stabunt ante oculos nostros, ut unusquisque contra se ferat sententiam; quod ex divite palam est. </div>
            <div type="sub" n="8">Etenim pauperem illum quem despexerat, Lazarum dico, ob oculos stantem dives vidit, et quem cum horrore depulerat digitum jam rogat sibi solatio esse. </div>
            <div type="sub" n="9">Rogo igitur, etsi nemo nostra videat, singuli in suam conscientam ingrediantur, et judicem sibi rationem constituant, peccata in medium agant. </div>
            <div type="sub" n="10">Et nisi velint ea in die illa terribili promulgari, poenitentiae remedia apponant, ac vulnera sanent. Potest enim, potest quisque etsi mille plagis onustus, sanus abire. </div>
            <div type="sub" n="11">Nam si dimiseritis, inquit, peccata dimittentur vobis; si non dimiseritis, non dimittentur. Quemadmodum enim in baptismate abluta peccata non amplius apparent; ita et haec delebuntur, si poenitentiam agamus. </div>
            <div type="sub" n="12">In hoc autem poenitentia sita est, ne eadem ipsa patrentur: Nam qui ad peccata revertitur, similis est cani ad vomitum suum redeunti; necnon ei qui secundum proverbium ignem verberat, et in pertuso dolio haurit. </div>
            <div type="sub" n="13">Oportet ergo et re et animo a sceleribus abstinere, atque contraria peccatis singulis remedia apponere. Exempli causa, rapuisti, et avarus fuisti? a rapina abstine, et eleemosynae remedium vulneri admove. </div>
            <div type="sub" n="14">Fornicatus es?A fornicatione absiste, et vulneri castitatem appone. Fratris tui famam verbo laesisti, ipsique nocuisti? A maledictis abstine, et caritatis remedium appone. </div>
            <div type="sub" n="15">Ita per singula faciamus, neque peccata transcurramus. Nam instat demum, instat certe rationis reddendae tempus. Ideo Paulus dicebat: Dominus prope est; nihil soliciti sitis. </div>
            <div type="sub" n="16">Sed nobis forte contra dicendum est, Dominus prope est, soliciti estote. Illi namque tunc pulcre audiebant, Nihil soliciti sitis, qui in aerumnis, laboribus, certaminibus degebant. </div>
            <div type="sub" n="17">Qui autem in rapinis versantur, in voluptate, qui graves reddituri sunt rationes, non hoc, sed illud merito audierint, Dominus prope est, soliciti estote. </div>
            <div type="sub" n="18">Non enim longe a consummatione absumus, sed ad finem jam mundus vergit. Hoc praenunciant bella, aerumnae, terrae motus, hoc exstincta caritas. </div>
            <div type="sub" n="19">Sicut enim corpus exspirans et morti proximum, mille doloribus afficitur, et ruitura domus multa praemittit quae ex tecto et ex parietibus decidunt; sic consummatio orbis jam prope et pro foribus est: ideo mala undique ipsum invadunt. </div>
            <div type="sub" n="20">Nam si tunc Dominus prope erat, multo magis nunc prope est. Si ante quadringentos annos cum haec dicerentur, tempus illud plenitudinem temporum Paulus vocabat, multo magis praesens tempus ita vocandum. </div>
            <div type="sub" n="21">At fortassis ideo quidam non credunt, atqui ideo magis credendum. Unde nosti, mi homo, finem et supra dicta non prope esse? </div>
            <div type="sub" n="22">Certe ut anni finem non diem ultimum dicimus esse, sed etiam ultimum mensem, etsi triginta dierum sit; ita si tot annorum quadringentesimum esse finem dixerimus, non aberrabimus. </div>
            <div type="sub" n="23">Itaque jam tunc ille finem praenunciavit. Coerceamus igitur nos ipsos: laetemur in timore Dei. </div>
            <div type="sub" n="24">Etenim nobis cum licentia versantibus, non valde curantibus, non exspectantibus, repente aderit Dei adventus: quod significans Christus dicebat: Sicut enim factum est in diebus Noe, et in diebus Lot, sic erit in consummatione saeculi hujus. </div>
            <div type="sub" n="25">Hoc et Paulus sic declarat: Cum dixerint, pax et securitas, tunc repentinus eis superveniet interitus, sicut dolor in utero habentis. Quid est dolor in utero habentis? </div>
            <div type="sub" n="26">Saepe praegnantes mulieres, dum ludunt, prandent, in balneo, in foro sunt, de futuro nihil cogitantes, repentinis invaduntur doloribus. </div>
            <div type="sub" n="27">Cum ergo ejusdem conditionis res nostrae sint, simus semper parati. Non enim semper haec audiemus, non semper hanc potestatem habebimus. In inferno, inquit, quis confitebitur tibi? </div>
            <div type="sub" n="28">Hic itaque poenitentiam agamus; ut sic Deum propitium habeamus, ac plenam delictorum veniam consequamur: quam utinam omnes impetremus, gratia et benignitate Domini nostri Jesu Christi, cui gloria et imperium in saecula saeculorum, amen. </div>
         </div>
      </div>
      <div type="hom" n="35">
         <div type="title" n="title">Commentarius </div>
         <div type="title" n="title_2">[Homilia 35] </div>
         <div type="sec" n="1">
            <div type="sub" n="1">Cum venissent ergo ad illum Samaritani, rogaverunt eum ut ibi maneret: et mansit ibi duos dies. Et multo plures crediderunt in eum propter sermonem ejus, </div>
            <div type="sub" n="2">et mulieri dicebant: Quia jam non propter tuam loquelam credimus: ipsi enim audivimus et scimus, quia hic est vere Salvator mundi Christus. Et post dies duos excessit inde, et abiit in Galilaeam. </div>
            <div type="sub" n="3">Nihil invidia et livore pejus, nihil inani gloria deterius: haec innumera corrumpere solet bona. Judaei ergo cum majorem quam Samaritani cognitionem haberent, et cum prophetis educati essent, illis tamen hinc inferiores fuerunt. </div>
            <div type="sub" n="4">Samaritani testimonio mulieris fidem habuere, nulloque viso signo exeunt rogaturi Christum ut secum maneret. </div>
            <div type="sub" n="5">Judaei vero, etiam visis miraculis, non modo non illum apud se retinuerunt, sed etiam ipsum expulerunt, nihilque non egerunt ut ipsum e regione sua eliminarent: etiamsi illorum gratia venisset, illum nihilominus ejecerunt; hi contra ut apud se maneret rogarunt. </div>
            <div type="sub" n="6">Num ergo ad hos rogantes non accedendum fuit; sed illis qui sibi bene affecti erant, relictis, apud insidiatores et adversarios manere oportuit? </div>
            <div type="sub" n="7">At non fuisset illud ejus providentia dignum. Ideo morem gessit et mansit apud eos duobus diebus. Ipsi quidem voluissent illum perpetuo retinere; illud enim indicat Evangelista his verbis: Rogaverunt eum ut ibi maneret. </div>
            <div type="sub" n="8">Ipse vero noluit, sed duos tantum dies cum illis mansit, et illo temporis spatio longe plures crediderunt in eum. </div>
            <div type="sub" n="9">Atqui non verisimile erat illos esse credituros, tum quod nullum signum vidissent, tum quod Judaeos odio haberent. </div>
            <div type="sub" n="10">Attamen quia dictorum illius veritatem juste aestimarunt, his nihil officientibus, sublimiora de illo cogitarunt, quam quae possent hujusmodi obicibus impediri, ac certatim illum magis ac magis admirabantur. </div>
            <div type="sub" n="11">Nam mulieri dicebant, Non jam propter tuam loquelam ei credimus: ipsi enim audivimus et scimus, quia hic est vere Salvator mundi Christus. </div>
            <div type="sub" n="12">Discipuli magistram illam superarunt: hi namque Judaeos jure accusare possunt, et quod crediderint et quod eum acceperint. </div>
            <div type="sub" n="13">Illi quorum gratia totum hoc opus susceperat, saepe ipsum lapidaverunt; hi vero non accedentem ad se traxerunt; illi visis signis pertinaces manent; </div>
            <div type="sub" n="14">hi sine signis magnam erga illum fidem exhibent: et ea de causa gloriantur, quod sine signis crediderint: illi vero finem non faciunt tentandi et signa quaerendi. </div>
            <div type="sub" n="15">Ita semper probe affecta anima opus est: quam si veritas adeat, facile occupabit; si non occupet, id non ex veritatis infirmitate, sed ex ejus pervicacia oritur. </div>
            <div type="sub" n="16">Nam et sol puros oculos facile illuminat; sin minus, oculorum culpa, non solis imbecillitas est. Audi igitur quid hi dicunt, Scimus quia hic est vere Salvator mundi Christus. </div>
            <div type="sub" n="17">Viden’ quam cito noverunt, ipsum orbem terrarum attracturum esse, et ad communem operandam salutem venisse; quodque non in solis Judaeis ejus providentia circumcludenda, sed verbum ejus ubique disseminandum foret? </div>
            <div type="sub" n="18">At Judaei non item; imo dum quaererent justitiam suam statuere, justitiae Dei non subjecti fuerunt. Hi vero fatentur omnes in culpa esse, illud Apostolicum prae se ferentes, Omnes peccaverunt, et egent gloria Dei, justificati gratis per gratiam ipsius. </div>
            <div type="sub" n="19">Cum dicunt enim ipsum esse Salvatorem mundi, ostendunt mundum periisse; et non modo Salvatorem esse, sed et in rebus maximis. </div>
            <div type="sub" n="20">Venerunt enim multi ut homines salvos facerent, Prophetae, Angeli. Sed verus Salvator hic est, inquit, qui veram praebet salutem, non solum autem temporaneam. Hoc sincerae fidei argumentum est. </div>
            <div type="sub" n="21">Utrinque enim mirabiles sunt, et quod crediderint, et quod sine signis crediderint; quos et Christus beatos praedicat his verbis: Beati qui non viderunt, et crediderunt; et quod etiam sincere crediderint: </div>
            <div type="sub" n="22">cum enim audirent mulierem dubie loquentem, Numquid ipse est Christus? non dixerunt, nos quoque dubitamus, neque ita existimamus, sed scimus; neque hoc tantum, sed etiam, hic est vere Salvator mundi. </div>
            <div type="sub" n="23">Neque enim Christum ut unum e vulgo confitebantur, sed vere Salvatorem dicebant. Atqui quem ab illo servatum viderant? </div>
            <div type="sub" n="24">Verba tantum audierant, et tamen ea ipsa proferunt quae dixissent, si vidissent multa magnaque miracula. Et cur Evangelistae non referunt ea quae dixit, quaeque mirabilia erant? </div>
            <div type="sub" n="25">Ut discas ipsos multa ex magnis rebus praetermittere; sed ex eventu totum demonstraverunt. Verbis enim suis totum populum, universamque civitatem convertit. </div>
            <div type="sub" n="26">Ubi autem auditores non obtemperant, tunc quae Christus dixerit referre coguntur: ne auditorum ignaviam in concionantem quis referat. </div>
            <div type="sub" n="27">Post duos autem dies exiit inde, et abiit in Galilaeam. Ipse enim Christus testimonium perhibuit, quia propheta in patria sua honorem non habet. Cur hoc adjicitur? Quia in Capernaum non abiit; sed in Galilaeam, et inde in Cana. </div>
            <div type="sub" n="28">Ne quaeras enim cur non apud suos, sed apud Samaritanos maneat: causam affert, quod nempe ipsum non audirent. Ideo igitur non eo se contulit, ne gravius judicium subirent. </div>
         </div>
         <div type="sec" n="2">
            <div type="sub" n="1">Puto enim hic patriam suam intelligi Capernaum: quod autem ibi nullo cum honore exceptus sit, audi ipsum dicentem: Et tu Capernaum, quae usque ad caelum exaltata es, usque ad infernum descendes. </div>
            <div type="sub" n="2">Patriam vero suam vocat secundum oeconomiae rationem, quia diutius ibi versatus fuerat. Quid ergo, inquies, annon multos videmus, qui apud populares suos admirationi habentur? </div>
            <div type="sub" n="3">Videmus utique; sed per ea quae raro contingunt non est sententia ferenda. Quod si quidam in patria sua honorem sunt consequuti, multo magis in aliena: consuetudo namque contemtum parere solet. </div>
            <div type="sub" n="4">Cum ergo venisset in Galilaeam, exceperunt eum Galilaei, cum vidissent omnia quae fecerat Jerosolymis in die festo: ipsi enim venerant ad diem festum. </div>
            <div type="sub" n="5">Viden’ quomodo ii qui male audiebant, ipsi maxime Christum adeant? Nam hic quidem Evangelista dicit: Ex Nazaret potest aliquid boni esse? </div>
            <div type="sub" n="6">Alius autem, Scrutare et vide, quia propheta a Galilaea non surgit: quod in contumeliam ipsius dicebant. Multi namque putabant ipsum ex Nazaret esse: atque ei tamquam Samaritano exprobrabant. </div>
            <div type="sub" n="7">Samaritanus es, aiebant, et daemonium habes. Sed ecce, inquit, Samaritani et Galilaei credunt ad ignominiam Judaeorum; </div>
            <div type="sub" n="8">imo Samaritani Galilaeis meliores deprehenduntur: illi enim ex mulieris solum testimonio ipsum acceperunt; hi vero postquam signa ab illo facta viderant. </div>
            <div type="sub" n="9">Venit ergo Jesus iterum in Cana Galilaeae, ubi fecit aquam vinum. Miraculum in memoriam revocat, ad majorem Samaritanorum laudem: hi namque post signa et Jerosolymis et apud se edita, ipsum susceperunt. </div>
            <div type="sub" n="10">Samaritani vero ex doctrina tantum. Istuc venisse narrat, qua de causa venerit non adjicit. In Galilaeam enim propter Judaeorum invidiam venit; sed cur in Cana? </div>
            <div type="sub" n="11">Primum vocatus ad nuptias illo concesserat; sed nunc quare? Mihi quidem venisse videtur ut fidem patrati miraculi praesentia sua firmaret, utque non vocatus accedens, magis illos alliceret, cum relicta patria, illos suis anteferret. </div>
            <div type="sub" n="12">Erat autem quidam regulus, cujus filius infirmabatur Capernaum. Hic cum audisset, quia Jesus adveniret a Judaea in Galilaeam, venit ad eum, et rogabat eum ut descenderet, et sanaret filium ejus; </div>
            <div type="sub" n="13">sive ex genere regio cum esset, vel ex quadam dignitate regulus appellaretur. Quidam putant hunc ipsum esse qui memoratur a Matthaeo; sed alius esse probatur non ex dignitate modo, sed etiam ex fide. </div>
            <div type="sub" n="14">Ille namque Christum ire volentem, ne eat rogat; hic nec sese offerentem, domum trahit. Ille dicit, Non sum dignus ut intres sub tectum meum; hic urget dicens, Descende priusquam moriatur filius meus. </div>
            <div type="sub" n="15">Ille de monte descendens Capernaum venit; hic vero a Samaria, non in Capernaum, sed in Cana venientem adit. Illius puer paralysi laborabat; hujus filius febri. </div>
            <div type="sub" n="16">Et veniens rogabat eum ut sanaret filium ejus: incipiebat enim mori. Quid ergo Christus? Nisi signa et prodigia videritis, non creditis. </div>
            <div type="sub" n="17">Atqui quod veniret et rogaret id fides erat; et postea hoc ipsum testificatur Evangelista dicens: Cum Jesus dixisset, Vade, filius tuus vivit, credidit sermoni ejus, et ibat. </div>
            <div type="sub" n="18">Quid ergo sibi vult hic? Vel hoc Samaritanos, qui sine signis crediderunt admirans dixit, vel eam, quae sua videbatur esse, civitatem, Capernaum nempe perstringit. </div>
            <div type="sub" n="19">Siquidem cum alius apud Lucam diceret, Credo, Domine, adjuva incredulitatem meam, iisdem usus est verbis. Itaque licet hic crediderit, non tamen plene et integre: quod declarat cum sciscitatur qua hora reliquit eum febris. </div>
            <div type="sub" n="20">Volebat enim discere, num sponte sua, num ex Christi praecepto febris abscessisset. Ut vero cognovit quia heri hora septima, credidit ipse et domus ejus tota. </div>
            <div type="sub" n="21">Viden’ illum credidisse servis nunciantibus, non Christo loquente? Mentem ergo ejus, qua venerat, arguit: ita enim magis illum ad fidem inducebat. </div>
            <div type="sub" n="22">Ante signum enim non admodum credebat. Quod si et venerit et rogaverit, nihil mirum. </div>
            <div type="sub" n="23">Solent enim patres ardenti amore ducti, non solum eos, quibus fidunt, medicos adire, verum etiam eos quibus non ita fidunt, ne quidpiam praeteriisse videantur. </div>
            <div type="sub" n="24">Siquidem oblata solum occasione accessit quando venit ille in Galilaeam: qui si admodum illi credidisset, filio in extremis laborante, non neglexisset in Judaeam venire. </div>
            <div type="sub" n="25">Quod si timebat, neque illud excusandum erat. Consideres velim, vel ipsa verba quantam demonstrent viri infirmitatem. </div>
            <div type="sub" n="26">Cum oportuisset enim, si non prius, saltem post reprehensam animi sui sententiam, magnum quidpiam de Christo cogitare, audi quomodo adhuc humi serpat. </div>
            <div type="sub" n="27">Descende, inquit, priusquam moriatur filius meus, quasi non posset mortuum suscitare, et quasi non nosset quo statu puer esset. </div>
            <div type="sub" n="28">Ideo illum coarguit, et conscientiam perstringit, ostendens signa animae causa maxime edi: </div>
            <div type="sub" n="29">hic enim non minus patrem animo laborantem curat, quam filium; ut nobis suadeat, non tam signis, quam doctrinae ejus attendendum esse. Signa quippe non fidelibus, sed infidelibus et crassioribus parata sunt. </div>
         </div>
         <div type="sec" n="3">
            <div type="sub" n="1">Tunc ille moestus non multum dictis attendebat, nisi iis quae ad filium spectabant. Postea vero illa in mentem revocaturus erat, atque hinc magnum consequuturus lucrum: quod et evenit. </div>
            <div type="sub" n="2">Cur autem Christus centurioni se ultro obtulit iturum: hic autem ne rogatus quidem? Quia ibi fides perfecta erat, ideo se iturum obtulit, ut viri probitatem edisceremus: at regulus adhuc imperfectus erat. </div>
            <div type="sub" n="3">Quia ergo admodum instabat dicens, Descende, necdum sciebat ipsum vel absentem posse sanare; id se posse ostendit; ut quam per se centurio notitiam habebat, eam regulus non accedente Jesu acquireret. </div>
            <div type="sub" n="4">Cum itaque dicit, Nisi signa et prodigia videritis, non creditis, hoc significat, congruenti fide nondum instructi estis; sed adhuc me ut prophetam habetis. </div>
            <div type="sub" n="5">Quis ergo ipse sit revelans, et ostendens, etiam sine miraculis sibi credendum esse, eadem ipsa quae Philippo dixit: Non credis quia ego in Patre, et Pater in me est? Etsi mihi non vultis credere, operibus credite. </div>
            <div type="sub" n="6">Jam autem eo descendente, servi occurrerunt ei dicentes, quia filius ejus viveret. Interrogabat ergo horam ab eis, in qua melius habuerit: et dixerunt ei, Quia heri hora septima reliquit eum febris. </div>
            <div type="sub" n="7">Cognovit ergo pater, quia illa hora erat, in qua dixit ei Jesus, quod filius ejus viveret: et credidit ipse, et domus ejus tota. Viden’ quo pacto miraculum evulgatum sit? </div>
            <div type="sub" n="8">Neque vulgari modo a periculo liberatus est: sed confestim, ita ut liqueat rem non ex naturali serie, sed ex Christi operatione factam esse. Nam cum ad ipsa mortis limina pervenisset, ut declaravit pater his verbis, </div>
            <div type="sub" n="9">Descende, priusquam moriatur filius meus, subito ex morbo ereptus est: quae res etiam servos excitavit. Servi enim fortasse non ut nunciaturi tantum, sed ut superfluum Christi adventum putantes, obviam venerunt. </div>
            <div type="sub" n="10">Sciebant enim ipsum jam illic adventare: unde eodem itinere illum convenerunt. Regulus autem, posito timore, ad fidem accedit, ut ostendat ex ipsius profectione hoc opus sequutum esse, ac demum id diligenter agit, ut ne videatur ipsum frustra profectum esse, quare accurate omnia sciscitatur: et credidit ipse et domus ejus tota. </div>
            <div type="sub" n="11">Nam nulli prorsus dubio obnoxium erat testimonium. Qui enim neque adfuerant, neque Christum audierant, neque tempus noverant, ubi ab hero suo didicerunt, idem ipsum esse tempus, certissimam habuere Christi potentiae demonstrationem; ideo et ipsi crediderunt. </div>
            <div type="sub" n="12">Quid ergo per haec docemur? Ne miracula exspectemus, neve divinae potentiae pignora quaeramus. Hic namque multos video, qui cum vel filio vel uxore aegrotante, aliquid solatii accepere, majorem erga Deum pietatem exhibuerunt. </div>
            <div type="sub" n="13">Etiamsi vero non exaudiamur, in gratiarum actione et laude perseverare par est. Hoc quippe fidelium servorum est, hoc diligentium et Dominum ut par est amantium, ut non modo in tranquillitate, sed etiam in aerumnis ad illum accurrant: </div>
            <div type="sub" n="14">haec quippe sunt Dei providentiae opera: Quem enim diligit Dominus, castigat: flagellat autem omnem filium, quem suscipit. </div>
            <div type="sub" n="15">Qui autem illum in tranquillitate solum colit, non tanti amoris signa exhibet, neque pure Christum amat. Ecquid de valetudine, de opibus loquor, quid de paupertate et morbo? </div>
            <div type="sub" n="16">Licet enim gehennam, licet aliud quidpiam gravissimum audieris; neque sic a Deo laudibus celebrando absistendum. Sed omnia pro ejus dilectione ferenda. Hoc fidelis servi, hoc constantis animi est. </div>
            <div type="sub" n="17">Qui hoc affectus modo est, et praesentia facile sustinebit, et futura consequetur bona, et multa apud Deum fiducia fruetur, quam nos omnes assequi contingat, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="36">
         <div type="title" n="title">Commentarius </div>
         <div type="title" n="title_2">[Homilia 36] </div>
         <div type="sec" n="1">
            <div type="sub" n="1">Hoc iterum secundum signum fecit Jesus cum venisset a Judaea in Galilaeam. Post haec erat dies festus Judaeorum, et ascendit Jesus Jerosolymam. </div>
            <div type="sub" n="2">Quemadmodum in auri metallis, quivis hac in re peritus, ne minimam quidem venam neglexerit, utpote cum hinc magnae possint hauriri divitiae; </div>
            <div type="sub" n="3">sic et in divinis Scripturis, ne quidem iota unum vel unus apex sine damno praetercurras; sed omnia sunt exploranda. </div>
            <div type="sub" n="4">Nam a Spiritu sancto haec omnia prolata sunt, nihilque ibi supervacaneum. </div>
            <div type="sub" n="5">Hic vero considera quid dicat Evangelista: Hoc iterum secundum signum fecit Jesus, cum venisset a Judaea in Galilaeam: neque enim secundum sine causa addidit; </div>
            <div type="sub" n="6">sed adhuc Samaritanorum miraculum celebrat, ostendens hos ne post alterum quidem signum ad eam sublimitatem devenisse, ad quam devenerant ii qui nihil viderant. </div>
            <div type="sub" n="7">Post haec, erat festum Judaeorum. Quod festum? Pentecostes, ut mihi videtur. Et ascendit Jesus Jerosolymam. Frequenter in solemnitatibus versabatur in civitate, tum ut videretur cum illis festum agere, tum ut simplicem multitudinem attraheret. </div>
            <div type="sub" n="8">In illis enim maxime diebus ii qui simpliciore erant animo concurrebant. Est autem Jerosolymis probatica piscina, quae cognominatur Hebraice Bethsaida, quinque porticus habens. </div>
            <div type="sub" n="9">In his jacebat multitudo magna languentium, caecorum, claudorum, aridorum exspectantium aquae motum. Quis hic curationis modus? quale mysterium subindicatur? </div>
            <div type="sub" n="10">Neque enim sine causa haec scripta sunt; sed futura nobis quasi in figura et imagine describit; ne si res stupenda, inexspectata accideret, auditorum multorum fidem aliquatenus labefactaret. </div>
            <div type="sub" n="11">Quaenam igitur haec descriptio? Futurum baptisma dandum erat, plenum virtute et gratia maxima, baptisma quod peccata omnia ablueret, quod ex mortuis vivos redderet. </div>
            <div type="sub" n="12">Haec ergo ut in imagine depinguntur in piscina et in aliis multis. Et primo quidem aquam dedit, quae corporum maculas ablueret, sordesque non veras, sed tales existimatas; ex funere nempe, ex lepra et similes. </div>
            <div type="sub" n="13">Multaque videre est eadem de causa in veteri lege per aquam mundata. Sed ad propositum jam redeamus. Primo itaque, ut diximus, corporum maculas, deinde varias infirmitates per aquam solvi curat. </div>
            <div type="sub" n="14">Ut enim nos Deus ad baptismi gratiam propius reduceret, non jam maculas solum, sed et morbos sanat. </div>
            <div type="sub" n="15">Imagines enim quae propius ad veritatem accedunt, et in baptismate et in passione et in aliis magis conspicuae sunt, quam vetustiores. </div>
            <div type="sub" n="16">Quemadmodum enim qui prope regem sunt satellites, remotioribus sunt honoratiores; ita et in figuris factum est. </div>
            <div type="sub" n="17">Et Angelus descendens turbabat aquam, et sanandi vim indebat ipsi, ut discerent Judaei Angelorum Dominum multo magis posse animae morbos omnes curare. </div>
            <div type="sub" n="18">Sed quemadmodum hic aquarum natura non simpliciter curabat, alioquin enim semper id faceret; sed Angeli operatione id fiebat; sic in nobis non aqua simpliciter operatur, sed postquam Spiritus gratiam acceperit, tunc omnia solvit peccata. </div>
            <div type="sub" n="19">Circa hanc piscinam jacebat multitudo magna infirmorum, caecorum, claudorum, aridorum, aquae motum exspectantium. </div>
            <div type="sub" n="20">Sed tunc infirmitas impedimento erat, quominus is qui vellet sanaretur: nunc autem unusquisque potestatem accedendi habet. </div>
            <div type="sub" n="21">Non enim Angelus est qui aquam movet, sed Angelorum Dominus omnia efficit. Nec dicere possumus, Dum ego accedo, alius ante me descendit. </div>
            <div type="sub" n="22">Sed si totus orbis venerit, gratia non consumitur, neque vis vel operatio deficit, sed semper eadem manet. </div>
            <div type="sub" n="23">Ac quemadmodum solares radii quotidie illuminant, nec absumuntur, neque quod multis subministrentur lucis quidpiam amittunt; sic, imo multo minus Spiritus operatio minuitur a multitudine accipientium. </div>
            <div type="sub" n="24">Hoc autem factum est, ut qui discerent in aqua curandos esse corporis morbos, et hac in re diu exercitati essent, facilius crederent etiam morbos animi posse curari. </div>
            <div type="sub" n="25">Cur porro missis caeteris omnibus Jesus ad eum qui triginta octo annos aegrotabat, venit? Cur interrogat, Vis sanus fieri? </div>
            <div type="sub" n="26">Non ut id disceret; illud enim superavacaneum fuisset, sed ut hujus perseverantiam ostenderet, et ut sciremus ideo ipsum, caeteris omissis, hunc adiisse. Quid ergo infirmus? </div>
            <div type="sub" n="27">Respondit ei: Domine, hominem non habeo, ut cum turbata fuerit aqua, mittat me in piscinam: dum venio enim ego, alius ante me descendit. </div>
            <div type="sub" n="28">Ideo interrogavit, Vis sanus fieri? ut haec ediscamus: neque dixit, Vis ut te sanem? Nondum enim tanta de ipso habebatur opinio; sed, Vis sanus fieri? </div>
            <div type="sub" n="29">Stupenda prorsus est paralytici perseverantia per triginta et octo annos, dum speraret singulis annis ab aegritudine liberari, mansit, nec discessit. </div>
            <div type="sub" n="30">Etiamsi enim non praeterita, annon futura poterant illum a loco abducere, nisi patientissimus fuisset? Cogita enim cum quanta cura caeteri aegri vigilarent. </div>
            <div type="sub" n="31">Neque enim tempus quo agitanda erat aqua, notum erat; sed claudi, et mutili observare poterant; caeci vero quomodo vidissent, nisi fortasse ex motu didicissent? </div>
         </div>
         <div type="sec" n="2">
            <div type="sub" n="1">Erubescamus ergo, erubescamus, dilecti, et lugeamus de nostra tanta segnitie. </div>
            <div type="sub" n="2">Ille triginta octo annis perseveravit, nec quod volebat acceperat, neque tamen discessit: neque ex negligentia sua non consequutus est; sed aliis impedientibus vimque passus; neque tamen propterea animum despondit: </div>
            <div type="sub" n="3">nos vero si decem diebus perseveremus pro re aliqua precantes, nec impetremus, deinde torpemus in eodem adhibendo studio. </div>
            <div type="sub" n="4">Et qui hominibus tam diuturno tempore haeremus, militantes, in aerumnis versantes, servilia ministeria exercentes, et in fine saepe ab illa spe concidimus; </div>
            <div type="sub" n="5">apud Dominum nostrum, ubi longe major merces sequitur, quam sint ipsi labores, nam spes, inquit, non confundit; cum eo, quo par esset studio perseverare non sustinemus: et quanto non supplicio haec digna fuerint? </div>
            <div type="sub" n="6">Nam etiamsi nihil accepturi essemus, vel hoc ipsum quod frequenter alloqueremur eum, annon bonis innumeris aequiparandum esset? Sed precatio laboriosa et assidua esse debet? Ecquid in virtute non laboriosum est? </div>
            <div type="sub" n="7">Vel hoc ipsum, inquies, valde anxium reddit, quod nequitiam voluptas, virtutem labor comitetur: multosque arbitror idipsum quaerere. Quaenam igitur hujus rei causa est? </div>
            <div type="sub" n="8">Initio dedit nobis Deus vitam solicitudine laboribusque vacuam: dono abusi sumus; atque ex inertia tanto eversi bono, paradisum amisimus. </div>
            <div type="sub" n="9">Ideo laboriosam hominibus vitam reddidit, et apud humanum genus hoc fere modo sese purgat. Delicias a principio dedi vobis; sed ex lenitate mea deteriores evasistis. Ideo laboribus vos sudoribusque addixi. </div>
            <div type="sub" n="10">Cum autem ne ille quidem labor vos cohiberet, legem rursus dedit praecepta multa complectentem; ceu cuidam indomito equo frenum et compedes, ut ejus impetum coerceat; sic faciunt equorum domitores. </div>
            <div type="sub" n="11">Ideo vita laboriosa instituta est, quia otium nos corrumpere solet. Natura quippe nostra desidiam non fert, sed facile ad vitia deflectit. </div>
            <div type="sub" n="12">Ponamus enim temperanti ut nec alias virtutes exercenti, nullum esse laborem; sed dormientibus omnia optime cedere: quo pacto hac utemur indulgentia? nonne ad arrogantiam et superbiam? </div>
            <div type="sub" n="13">Sed cur, inquies, tanta voluptas nequitiam, tantus labor et sudor virtutem comitatur? Ecqua tibi gratia habenda esset, et cujus rei mercedem acciperes, nisi laboriosa virtus esset? </div>
            <div type="sub" n="14">Multos enim indicare possim, qui natura sua mulierum horrent consuetudinem, ipsarumque colloquia, ceu rem exsecrandam devitant: hosne, quaeso, castos, appellabimus, aut coronabimus celebrabimusque? Minime. </div>
            <div type="sub" n="15">Castitas enim est temperantia et pugna ad voluptates superandas. In bellis porro, ubi vehementiora sunt certamina, ibi tropaea splendidiora: secus vero quando nemo resistit. Sunt multi natura socordes: hosne mansuetos dicemus? Minime. </div>
            <div type="sub" n="16">Idcirco Christus tribus propositis Eunuchorum generibus, duos incoronatos relinquit, unum in regnum inducit. Sed, inquies, quid opus est malitia? Hoc et ego dico: ecquis ergo nequitiae opifex? </div>
            <div type="sub" n="17">Quid aliud quam ignavia quae ex voluntate proficiscitur? At, inquies, bonos tantum esse oporteret. Ecquid bono proprium, an continentem esse et vigilare, an dormire et stertere? </div>
            <div type="sub" n="18">Et cur, inquies, non ita statutum est, ut sine labore recte operaremur? Digna verba pecoribus atque iis qui ventrem deum arbitrantur. Ut discas enim haec verba inertium esse, responde mihi. </div>
            <div type="sub" n="19">Ponamus esse regem et ducem, rege vero dormiente et ebrietati operam dante, ducem magno labore tropaea erexisse, cui victoriam imputares? Uter pro re gesta voluptatis fructum decerpat? </div>
            <div type="sub" n="20">Viden’ animum circa illa magis affectum esse, quae cum labore peperit? Ideo ille virtuti labores admiscuit, ut animam virtuti assuefaceret. Idcirco virtutem miramur, licet illam non sectemur; nequitiam vero etsi suavissimam, damnamus. </div>
            <div type="sub" n="21">Quod si dixeris: Cur non potius eos miramur qui natura boni sunt, quam eos qui voluntate? Quia justum est laborantem non laboranti anteferre. </div>
            <div type="sub" n="22">Et quare, inquis, nunc laboramus? Quia non laborantes, moderate non egimus. Imo vero si quis rem accuratius exploret, alio modo nos desidia perdere solet, multumque laboris inferre. </div>
            <div type="sub" n="23">Et si placet includamus hominem, solum alamus, ventrisque voluptate obruamus, nec ambulare, nec aliquod opus exercere sinamus; sed mensa fruatur, lecto, perpetuisque deliciis. </div>
            <div type="sub" n="24">Quid hac vita miserabilius fuerit? At aliud est operari, inquies, aliud laborare: poteratque initio homo operari sine labore. Annon poterat? Imo poterat; et ita Deus volebat, sed tu non passus es. </div>
            <div type="sub" n="25">Statuit enim te ut paradisum coleres, opus tibi injunxit, sed laborem non admiscuit. Neque enim si initio laborasset homo, hoc illi in poenam postea statuisset: potest enim quis simul et operari et non laborare, quemadmodum Angeli. </div>
            <div type="sub" n="26">Quod enim operentur audi: Potentes virtute, facientes verbum illius. Nunc certe minores vires gravem efficiunt laborem. </div>
            <div type="sub" n="27">Tunc vero secus res se habebat: nam qui ingressus est in requiem suam, Requievit, inquit, ab operibus suis, sicut et a suis Deus. </div>
            <div type="sub" n="28">Non desidiam hic significat, sed laborem non fuisse. Nam Deus etiam nunc operatur, ut Christus dicit: Pater meus usque modo operatur, et ego operor. </div>
            <div type="sub" n="29">Quapropter rogo, depulsa omni desidia virtutem sectemur. Nequitiae enim voluptas, brevis est, dolor vero perpetuus: virtutis contra immortale gaudium, temporaneus labor. </div>
            <div type="sub" n="30">Haec ante coronas sectatorem suum erigit, speque alit; illa contra ante supplicium cruciat, conscientiam torquet ex gestorum memoria, omniaque suspecta reddit. </div>
            <div type="sub" n="31">Atqui haec quot laboribus, quot sudoribus deteriora sunt? Quod si his depulsis voluptas tantum adesset; quid illa vilius? </div>
            <div type="sub" n="32">Statim atque apparet, avolat, marcescit, fugit antequam comprehendatur: etsi corporis, etsi mensae, etsi divitiarum voluptatem dixeris, non cessat illa quotidie senescere. </div>
            <div type="sub" n="33">Cum autem his etiam addatur supplicium et cruciatus, quid illis miserabilius qui ipsam sectantur? </div>
            <div type="sub" n="34">Haec cum sciamus, omnia pro virtute sustineamus; sic enim vera voluptate fruemur, gratia et benignitate Domini nostri Jesu Christi, quicum Patri gloria unaque sancto Spiritui in saecula saeculorum, amen. </div>
         </div>
      </div>
      <div type="hom" n="37">
         <div type="title" n="title">Commentarius </div>
         <div type="title" n="title_2">[Homilia XXXVII] </div>
         <div type="sec" n="1">
            <div type="sub" n="1">Dicit ei Jesus, Vis sanus fieri? Respondit ei languidus: Etiam, Domine: sed hominem non habeo, ut cum turbata fuerit aqua, mittat me in piscinam. </div>
            <div type="sub" n="2">Magnum Scripturarum sacrarum lucrum, utilitas immensa, ut declarat Paulus his verbis: Quaecumque scripta sunt, ad nostram doctrinam scripta sunt, ad quos fines saeculorum devenerunt: ut per patientiam et consolationem Scripturarum spem habeamus. </div>
            <div type="sub" n="3">Omnium enim medicinarum thesaurus divinae Scripturae sunt; ita ut si arrogantiam exstinguere opus sit, si concupiscentiam sedare, si pecuniarum amorem calcare, si dolorem despicere, si animum strenuum statuere, si patientiam firmare; hinc ansam magnam quis nanciscatur. </div>
            <div type="sub" n="4">Quis enim vel ex iis qui cum paupertate diu concertarunt, vel gravi morbo detenti sunt, hac lecta clausula non magna afficiatur consolatione? </div>
            <div type="sub" n="5">Hic quippe triginta octo annis paralyticus, singulisque annis alios videns valetudinem adeptos, se autem morbo detentum, non concidit, neque animum despondit: etsi praeteritorum moeror, et futurorum exspectatio omni ademta spe, possent illum torquere. </div>
            <div type="sub" n="6">Audi ergo quid dicat, et rem tragicam edisce. Cum enim dixisset Christus: Vis sanus fieri? respondit, Etiam, Domine; sed hominem non habeo, ut cum turbata fuerit aqua, mittat me in piscinam. </div>
            <div type="sub" n="7">Quid his verbis miserius? quid ipsis rebus calamitosius? Viden’ animum longo tempore confectum? Viden’ compressam et sedatam iracundiam? </div>
            <div type="sub" n="8">neque enim blasphemum quidpiam loquutus est, qualia in aerumnis a multis dici audimus: non maledixit diei suae; non indigne tulit interrogationem, neque dixit: Ut nos traduceres et irrideres venisti, dum interrogas num velim sanus fieri; sed mansuete et modeste admodum respondit, Etiam, Domine. </div>
            <div type="sub" n="9">Etiamsi non nosset quis ille esset qui ipsum interrogabat, ignoraretque se ab illo sanandum fore; attamen leniter omnia narrat, nec quidpiam postulat, ut ii qui medicum alloquuntur, sed morbi sui tantum rationem explicat. </div>
            <div type="sub" n="10">Exspectabat fortasse id subsidii allaturum ipsi Christum esse, ut in aquam conjiceret, et hisce verbis volebat ipsum ad eam rem allicere. </div>
            <div type="sub" n="11">Quid ergo Christus? ostendens se verbo omnia posse: Surge, inquit, tolle grabbatum tuum, et ambula. Quidam putant hunc eumdem ipsum esse qui apud Matthaeum jacet. </div>
            <div type="sub" n="12">At non est ut pluribus argumentis demonstratur. Primo quod hic neminem haberet se curantem, ille vero multos qui se curarent atque gestarent: ideoque hic dicebat, hominem non habeo. </div>
            <div type="sub" n="13">Deinde ex responsione liquet. Ille namque nihil loquitur, hic omnia ad se spectantia recenset. Tertio, ex tempore: hic enim in festo et sabbato sanatus est, ille in die alia. </div>
            <div type="sub" n="14">Locus quoque diversus est; nam ille domi, hic ad piscinam curatur. Modus quoque curationis diversus est: illic enim dicit, Remittuntur tibi peccata; hic vero corpus primo sanat, posteaque animam curat. </div>
            <div type="sub" n="15">Illic remissio, nam ait, Remittuntur tibi peccata; hic monitum et comminatio, ut sibi in posterum caveat. Noli amplius peccare, inquit, ne tibi aliquid deterius contingat. </div>
            <div type="sub" n="16">Judaeorum quoque accusationes diversae sunt; hic rem in sabbato factam arguunt, illic eum blasphemiae accusant. Tu vero mihi consideres ingentem Dei sapientiam. </div>
            <div type="sub" n="17">Non enim statim ipsum suscitavit; sed primum sciscitando sibi familiarem reddit, ut fidei viam paret. Neque modo suscitat et sanat; sed etiam jubet lectulum tollere, ut miraculo fidem adderet, nec posset quispiam haec speciem et fallaciam tantum esse suspicari. </div>
            <div type="sub" n="18">Nisi enim membra firma robustaque essent facta, non poterat lectum tollere. Hoc vero Christus saepe facit, ut magis impudentium calumniatorum ora obstruat. </div>
            <div type="sub" n="19">Nam in panum miraculis, ne quis diceret, turbam tantum satiatam fuisse, remque illam esse phantasiam, curavit ille ut multae fragmentorum reliquiae superessent: </div>
            <div type="sub" n="20">leproso autem mundato dicit: Vade, ostende te sacerdoti; ut simul curationis firmam fidem faceret, et eorum qui dicebant ipsum Dei praeceptis adversari, impudentiam comprimeret. </div>
            <div type="sub" n="21">Idipsum fecit quando vinum in aquam convertit: non modo enim vinum ostendit, sed Architriclino mitti curavit, ut is qui nihil gestorum se nosse confiteretur, minime suspectum redderet testimonium. </div>
            <div type="sub" n="22">Ideo dixit Evangelista: Nesciebat Architriclinus unde esset, sicque omnino certum testimonium declaravit. Et postquam mortuum suscitaverat, alibi dicit: Date illi manducare, ut indubitatum resurrectionis argumentum exhiberet; </div>
            <div type="sub" n="23">quibus omnibus omnibus vel insipientioribus suadet, se non fallacem vel praestigiatorem esse, sed ad communem hominum salutem venisse. </div>
         </div>
         <div type="sec" n="2">
            <div type="sub" n="1">Sed cur ab eo fidem non requirit, ut a caecis quibus dixit: Creditis quod hoc possim facere? Quia ille nondum sciebat quis ipse esset. Neque enim ante, sed post miracula hoc facere solet. </div>
            <div type="sub" n="2">Nam ii qui in caeteris potestatem ejus viderant, jure hoc audiebant, qui vero nondum didicerant quis esset, sed ex signis docendi erant, post illa edita ad fidem vocantur. </div>
            <div type="sub" n="3">Ideo Matthaeus non initio signorum inducit Christum hoc dicentem; sed postquam multos curaverat, id solis duobus caecis dicit. </div>
            <div type="sub" n="4">Tu vero hic paralytici fidem animadverte. Cum audiret, Tolle grabbatum tuum, et ambula; non irrisit, nec dixit, Quid hoc est? </div>
            <div type="sub" n="5">Angelus descendit et turbat aquam, unumque tantum sanat. Tu vero, homo cum sis, uno praecepto plus quam Angelum te posse speras? Hoc superbia, hoc fastus est, risuque dignum. </div>
            <div type="sub" n="6">Verum nihil horum dixit vel cogitavit; sed ubi primum audivit, surrexit, et sanus factus, impigre paruit jubenti: Surge, tolle grabbatum tuum, et ambula. </div>
            <div type="sub" n="7">Illud certe mirandum est; sed quae sequuntur longe mirabiliora. </div>
            <div type="sub" n="8">Imo vero quod initio nemine obstrepente crediderit, non ita mirabile est, ut cum postea furentibus Judaeis, undique instantibus, accusantibus, obsidentibus ac dicentibus, Non licet tibi tollere grabbatum tuum, </div>
            <div type="sub" n="9">non modo illorum insaniam despexit, sed cum magna fiducia in medio theatro beneficum praedicavit, illorumque impudentiam repressit; id certe fortis animi esse dico. </div>
            <div type="sub" n="10">Instantibus enim Judaeis, ac cum convitio et arrogantia dicentibus: Sabbatum est; non licet tibi tollere grabbatum tuum; audi quid respondeat: Qui me sanum fecit, ille mihi dixit, Tolle grabbatum tuum, et ambula. </div>
            <div type="sub" n="11">Tantum non dicens, Deliri et insani estis, dum jubetis me illum qui me a tam gravi, tam diuturno morbo liberavit, non reputare magistrum, nec jussa ejus omnia exsequi. </div>
            <div type="sub" n="12">Atqui si maligne agere voluisset, poterat alio modo dicere: Non lubens hoc facio, sed alio jubente. Si peccatum est, jubentem accusate, et lectum deponam, vel forte sanitatis beneficium occultasset. </div>
            <div type="sub" n="13">Nam probe sciebat ipsos non ita de violato sabbato morderi, ut de aegro curato. Sed neque hoc occultavit, nec illud dixit, nec veniam petiit; sed splendida voce beneficium confessus est et praedicavit. Ita paralyticus. </div>
            <div type="sub" n="14">Illi vero quam improbe se gesserint consideres velim. Non enim dixerunt, Quis te sanum fecit? sed hoc omisso, cum strepitu magno transgressionem illam in medium adducebant. </div>
            <div type="sub" n="15">Quis est ille qui dixit tibi, Tolle grabbatum tuum, et ambula? Is autem qui sanus fuerat effectus, nesciebat quis esset. Jesus autem declinavit a turba constituta in loco. </div>
            <div type="sub" n="16">Et cur abscondit se Christus? Primo ut ipso absente testimonium suspicione vacuum esset: qui enim sensum restitutae sanitatis habebat, beneficii testis erat fide dignus. </div>
            <div type="sub" n="17">Ad haec, ne majorem in ipsorum animis flammam accenderet; noverat vel solam ejus cui invidetur praesentiam, non parvam invidis scintillam excitare. </div>
            <div type="sub" n="18">Ideo secedens, reliquit ipsis rem apud se tractandam; ita ut nihil ipse de se diceret, sed ii tantum qui curati fuerant cum accusantibus loquerentur. </div>
            <div type="sub" n="19">Nam et hi quoque miraculo praebent testimonium: non enim dicunt, Cur haec jussisti fieri in sabbato? sed, cur haec facis in sabbato? non transgressionem indigne ferentes, sed paralytici valetudini invidentes. </div>
            <div type="sub" n="20">Atqui si humanum opus spectes, illud potius quod paralyticus fecit erat vere opus; Christus enim verbum tantum emiserat. </div>
            <div type="sub" n="21">Hic aliter jubet solvi sabbatum; alibi vero per seipsum solvit illud, cum lutum miscet, et oculos illinit. Illud autem facit, non transgrediens, sed supergrediens legem. </div>
            <div type="sub" n="22">De his vero postea. Neque enim ubique simili modo de soluto sabbato accusatus sese purgat: id quod accurate observandum est. </div>
         </div>
         <div type="sec" n="3">
            <div type="sub" n="1">Interim autem videamus quantum malum sit invidia: quo pacto mentis oculos ad perniciem invidi excaecet. </div>
            <div type="sub" n="2">Quemadmodum enim furiosi gladium in seipsos saepe convertunt, ita quoque invidi, unam solum spectantes illius cui invident perniciem, contra suam salutem bruto impetu feruntur. </div>
            <div type="sub" n="3">Hi vel feris sunt deteriores; nam illae, vel quod cibo egeant, vel a nobis irritatae, contra nos armantur; hi autem etiam post accepta beneficia beneficos saepe pro inimicis habent. </div>
            <div type="sub" n="4">Feris sane hi deteriores sunt, daemonibus pares; imo forte pejores illis. Illi namque adversum nos implacabiles exercent inimicitias; sed sui similibus daemonibus non insidiantur; </div>
            <div type="sub" n="5">ideoque hinc Christus Judaeos confutavit, cum dicerent ipsum in Beelzebub ejicere daemonia. Hi vero ne naturae quidem suae consortium reverentur, neque sibi ipsis parcunt; </div>
            <div type="sub" n="6">nam ante animam suam, quam eos quibus invident, laedunt, dum illam frustra tumultu ac moerore replent. Cur, mi homo, de proximi bonis cruciaris? </div>
            <div type="sub" n="7">Dolere oporteret de malis nostris, non de proximi felicitate. Quapropter hoc peccatum venia prorsus privatur. </div>
            <div type="sub" n="8">Nam scortator potest concupiscentiam obtendere; fur paupertatem; homicida iram; excusationes quidem frigidas et insanas, sed quae tamen proferri queunt. </div>
            <div type="sub" n="9">Tu vero, quaeso, quam causam obtendes? Nullam omnino, nisi ingentem nequitiam. Nam si inimicos diligere jubemur; si amicos odio habeamus, quo non supplicio puniemur? </div>
            <div type="sub" n="10">Et si is qui amicos suos diligit, non melius quam gentes affectus est; qui se nihil laedentibus nocet, quam est habiturus veniam, quam consolationem? </div>
            <div type="sub" n="11">Audi Paulum dicentem: Si tradidero corpus meum ita ut ardeam, caritatem autem non habuero, nihil mihi prodest. </div>
            <div type="sub" n="12">Quod autem ubi livor et invidia est, caritas prorsus sublata sit, nemini non notum est. Hoc vitium est fornicatione et adulterio pejus. </div>
            <div type="sub" n="13">Nam illud in operante consistit; invidiae autem tyrannis, Ecclesias integras subvertit, et totum orbem labefactavit. </div>
            <div type="sub" n="14">Haec caedis mater est. Hac motus Cain fratrem occidit: illa concitante Jacobum Esau, Josephum fratres, humanum genus diabolus aggressus est. </div>
            <div type="sub" n="15">At tu non interficis, sed caede longe graviora perpetras, dum precaris ut frater ignominia afficiatur, dum laqueos ipsi tendis undique, dum pro virtute susceptos labores resolvis, cum aegre fers quod orbis Domino placeat. </div>
            <div type="sub" n="16">Non illum ergo; sed eum quem ipse colit impugnas: illum contumelia afficis, dum honorem tuum illius honori anteponis: quodque gravissimum est, levem putas esse culpam, licet omnium deterrima sit. </div>
            <div type="sub" n="17">Nam si des eleemosynam, si vigiles, si jejunes, omnium sceleratissimus es, dum fratri invides. Id vel inde constat: scortatus est quispiam apud Corinthios; sed accusatus cito resipuit; </div>
            <div type="sub" n="18">Abeli Cain invidit, et nunquam emendatus est; sed licet Deus ipsi frequenter hoc ulcus memoraret, ille magis intumescebat, et ad caedem properabat; ita hoc vitium illo fortius est, neque facile curatur, nisi attendamus. </div>
            <div type="sub" n="19">Radicitus ergo ipsum evellamus, illud cogitantes, nos ut Deum offendimus dum aliorum bonis invidemus, ita placemus ipsi cum congratulamur, et ita consortes efficimur bonorum quae recte operanti parata sunt. </div>
            <div type="sub" n="20">Ideo Paulus hortatur gaudere cum gaudentibus, et flere cum flentibus; ut magnum utrinque lucrum reportemus. </div>
            <div type="sub" n="21">Cogitantes igitur, etsi non laboremus, si erga laborantem recte afficiamur, illius nos coronarum participes effici, livorem omnem ejiciamus, et caritatem in animis nostris inseramus; </div>
            <div type="sub" n="22">ut dum fratribus praeclare agentibus plaudimus, et praesentia et futura consequamur bona, gratia et benignitate Domini nostri Jesu Christi, per quem et cum quo Patri gloria unaque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="38">
         <div type="title" n="title">Commentarius </div>
         <div type="title" n="title_2">[Homilia XXXVIII] </div>
         <div type="sec" n="1">
            <div type="sub" n="1">Postea invenit eum Jesus in templo, et dixit ei: Ecce sanus factus es, jam noli peccare, ne deterius aliquid tibi contingat. </div>
            <div type="sub" n="2">Res gravis peccatum est, res certe gravis et animae pernicies; ita ut ex redundantia saepe etiam corpora laedat. </div>
            <div type="sub" n="3">Quia enim ut plurimum aegrotante anima, nullo afficimur dolore; si vero corpus tantillum laboret, omnem adhibemus operam ut ipsum ab infirmitate liberemus, eo quod illam sentiamus; </div>
            <div type="sub" n="4">ideo Deus corpus castigat ob animae peccata; ut inferioris partis castigatione, superiori valetudinem pariat. </div>
            <div type="sub" n="5">Sic et apud Corinthios fornicatorem Paulus emendavit, per carnis interitum animae morbum cohibens: nam invecta in corpus sectione, sic malum compressit: </div>
            <div type="sub" n="6">haud secus quam medicus optimus, qui cum hydropisin aut splenem interioribus pharmacis non cedere videt, exterius urit. </div>
            <div type="sub" n="7">Sic erga paralyticum egit Christus: ac vide quomodo id declaret: Ecce sanus factus es, jam noli peccare, ne deterius tibi aliquid contingat. </div>
            <div type="sub" n="8">Quid igitur inde discimus? Primum ex peccato ipsi natum morbum; secundo, vere credendam esse gehennam; tertio, diuturnum atque perpetuum esse supplicium. </div>
            <div type="sub" n="9">Ubinam ergo sunt illi qui dicunt, horae unius spatio occidi, brevi tempore adulterium commisi, et immortales dabo poenas? </div>
            <div type="sub" n="10">Ecce hic non tot peccavit quot plexus est annis, et in diuturnitate poenae totam fere hominis vitam absumsit. Non enim ex tempore peccata metitur Deus; sed ex ipsa scelerum natura. </div>
            <div type="sub" n="11">Ad haec illud quoque considerandum, etsi graves priorum scelerum poenas demus; si in eadem postea incidamus, longe graviora nos deinceps passuros, ac jure merito. </div>
            <div type="sub" n="12">Is enim qui ne supplicio quidem melior efficitur, quasi stupidus demum et contemtor in majorem ducetur cruciatum. </div>
            <div type="sub" n="13">Semel enim lapsum debebat supplicium cohibere et ad meliorem frugem reducere. Quia vero post illatum supplicium non temperantior efficitur, sed eadem ipsa audet aggredi, jure dabit poenas ad quas inferendas ipse provocavit. </div>
            <div type="sub" n="14">Si vero peccata hic repetita gravius puniuntur, quando hic nullas peccatorum poenas damus, annon magnopere timendum tremendumque nobis est, utpote intolerabilia passuris? </div>
            <div type="sub" n="15">Et cur, inquies, non omnes sic puniuntur? Multos enim scelestos videmus pingui valetudine fruentes, prosperaque fruentes fortuna. Verum ne fidamus, sed hujusmodi homines omnium maxime deploremus. </div>
            <div type="sub" n="16">Si enim hic nihil patiantur, hoc illis viaticum est ad majus supplicium. Hoc Paulus his verbis significavit: Nunc autem cum judicamur, a Domino corripimur, ut non cum hoc mundo damnemur. </div>
            <div type="sub" n="17">Hic admonitio, illic supplicium. Quid igitur, inquies, an morbi omnes ex peccatis oriuntur? Non omnes, sed plurimi. Quidam enim ex segnitie ortum habent. </div>
            <div type="sub" n="18">Nam gula, ebrietas, segnities, hujusmodi morbos pariunt. Unum porro ubique observandum est, ut plagam omnem cum gratiarum actione feramus. </div>
            <div type="sub" n="19">Propter peccata etiam inferuntur morbi: nam in libris Regum quemdam videmus ideo podagra laborantem. Veniunt etiam ut probatiores reddamur; hinc Jobo dicit Deus: Ne me putes aliter sic tecum egisse, nisi ut justus appareas? </div>
            <div type="sub" n="20">Sed cur cum de his paralyticis agitur, peccata in medium Christus adducit? Nam et illi cujus Matthaeus meminit ait, Confide, fili, remittuntur tibi peccata; et huic, Vide, sanus factus es, noli amplius peccare. </div>
            <div type="sub" n="21">Scio quosdam hunc paralyticum criminari, quod Christum accusaverit, et ideo illa audisse dicunt. Quid ergo de paralytico illo dicemus, de quo Matthaeus, qui eadem pene audivit? Nam illi quoque dixit, Remittuntur tibi peccata. </div>
            <div type="sub" n="22">Unde palam est eum, non illa de causa haec audivisse: quod ex sequentibus clarius ediscere licet. Postea enim, inquit, invenit eum in templo Jesus: quod sane pietatis signum erat; non enim forum et ambulacra petebat, neque cibo et desidiae se dedebat; sed in templo degebat: </div>
            <div type="sub" n="23">etiamsi illinc se ab omnibus pellendum exspectaret, nihil ipsi suasit ut a templo discederet. Cum ergo Christus illum invenisset; postquam cum Judaeis loquutus fuerat, nihil hujusmodi subindicavit. </div>
            <div type="sub" n="24">Quod si hac de re illum accusare voluisset, dixisset illi: Rursus in iisdem persistis, nec ex recuperata valetudine factus es melior? Verum nihil dicit hujusmodi, sed in posterum cautiorem reddit. </div>
         </div>
         <div type="sec" n="2">
            <div type="sub" n="1">Cur autem cum claudos et mutilos curat, nihil hujusmodi loquitur? Mihi quidem videtur his quidem morbum in peccatorum poenam venisse, aliis vero ex corporea infirmitate. </div>
            <div type="sub" n="2">Nisi hoc esset, alios quoque eadem de causa alloquutus fuisset. Cum enim hic morbus caeterorum omnium sit gravissimus, per eum etiam minoribus remedium praebet. </div>
            <div type="sub" n="3">Sicut enim cum alium quemdam curavisset, praecepit ei ut daret gloriam Deo; non illi soli hoc monitum dans, sed per illum omnibus; sic per hos etiam, caeteros omnes hortatur, et haec monita dat singulis. </div>
            <div type="sub" n="4">Ad haec, hoc etiam addendum, ipsum nempe magnam ejus perseverantiam vidisse: ideoque illum monet ut qui possit mandatum servare, atque illum beneficio et futurorum timore malorum in sana mente continet. </div>
            <div type="sub" n="5">Et vide quam sit alienus a fastu. Non enim dixit, Ecce sanum te feci; sed, Sanus factus es, noli amplius peccare. Neque dixit, Ne te puniam; sed, Ne tibi aliquid deterius contingat. </div>
            <div type="sub" n="6">In neutro personam memorat, ostenditque valetudinem ex gratia potius quam ex merito restitutam. Neque enim dixit illum, ex merito evasisse poenas, sed ex benignitate servatum esse. </div>
            <div type="sub" n="7">Nisi enim ita res esset, dixisset, Ecce debitas peccatorum poenas dedisti; cave tibi deinceps. Jam vero non ita dicit, Sed quomodo? Ecce sanus factus es, jam noli peccare. </div>
            <div type="sub" n="8">Haec nobis ipsis frequenter dicamus. Et si castigati evadamus, haec intra nos loquamur singuli, Ecce sanus factus es, jam noli peccare. </div>
            <div type="sub" n="9">Quod si in iisdem perseverantes, poenas non demus, illud Apostolicum recitemus: Benignitas Dei ad poenitentiam nos adducit: secundum duritiam autem et impoenitens cor nostrum thesaurizamus nobis iram. </div>
            <div type="sub" n="10">Neque firmando corpus dumtaxat; sed aliunde etiam magnum divinitatis suae signum ipsi praebuit. Cum enim dixit: Jam noli peccare, significat se peccata illa omnia nosse, quae ille ante fecerat; unde in posterum fide dignus haberi debebat. </div>
            <div type="sub" n="11">Abiit ergo ille homo, et nunciavit Judaeis, quia Jesus esset qui fecit eum sanum. Vide interum ipsum grato animo esse perseverantem. </div>
            <div type="sub" n="12">Non enim dixit; ille est qui dixit mihi, Tolle grabbatum tuum. Quia enim illi id quod culpandum videbatur semper objiciebant, ipse responsionem semper affert, ut medicum celebret, et alios alliciat et trahat. </div>
            <div type="sub" n="13">Non enim tam stupidus et ingratus erat, ut post tantum beneficium cum admonitione conjunctum, beneficum proderet, et maligno animo sic loqueretur. </div>
            <div type="sub" n="14">Nam etsi fera, etsi inhumanus et lapideus fuisset, et beneficium et metus ipsum poterant cohibere. Ex comminatione quippe timebat ne quid sibi deterius contingeret, cum maxima haberet potestatis tanti medici argumenta. </div>
            <div type="sub" n="15">Alioquin si calumniari voluisset, non memorata sanitate, transgressionem tantum incusasset. </div>
            <div type="sub" n="16">At contra ille magna cum fiducia et grati animi significatione beneficum celebrat, non minus quam caecus ille, qui dicebat, Lutum fecit de sputo, et unxit oculos meos; </div>
            <div type="sub" n="17">ita et hic, Jesus est qui fecit me sanum. Propterea persequebantur Judaei Jesum, et volebant illum interficere, quia haec faciebat in sabbato. </div>
            <div type="sub" n="18">Quid ergo Christus? Pater meus usque modo operatur, et ego operor. Quando discipulos defendere oportebat, Davidem illorum conservum in medium afferebat: Non legistis, inquit, quid fecerit David quando esuriebat. </div>
            <div type="sub" n="19">Quando autem pro seipso loquitur, ad Patrem confugit, utrinque se Patri aequalem significans, et cum privatim Patrem nominat, et cum se eadem quae Pater operari ostendit. </div>
            <div type="sub" n="20">Et cur non memorat ea quae in Jericho facta sunt? Volebat illos a terra abducere, ut non amplius ad illum tamquam hominem respicerent; sed tamquam ad Deum et legislatorem. Nisi autem Dei Filius et ex eadem substantia esset, defensio foret accusatione deterior. </div>
            <div type="sub" n="21">Si quis enim praefectus, qui regiam legem transgrederetur, accusatus responderet ipsum regem illam transgressum esse, non utique absolveretur; imo majori esset crimini obnoxius. </div>
            <div type="sub" n="22">Verum hic quoniam par est dignitas, defensio legitima omnino est. Eadem ratione qua Deum crimine liberatis, et me liberate; </div>
            <div type="sub" n="23">ideo primum dicit, Pater meus; ut vel invitis suadeat eadem sibi concedenda esse, si verum Filium revereantur. </div>
            <div type="sub" n="24">Quod si quis dixerit, Et ubinam Pater operatur, qui septimo die requievit ab omnibus operibus suis? is modum quo operatur discat. Quis ille modus est? opificiis suis providet, illaque fovet. </div>
            <div type="sub" n="25">Cum vides ergo solem orientem, lunae cursum, stagna, fontes, fluvios, pluvias et naturae cursum, sive in seminibus, sive in nostris et brutorum corporibus, aliaque omnia per quae hoc universum consistit, disce perennem Patris operationem, qui solem suum, inquit, oriri facit super malos et bonos, et pluit super justos et injustos. </div>
            <div type="sub" n="26">Et rursum, Si autem foenum agri quod hodie est, et cras in ignem mittitur, Deus sic vestit. Et de volatilibus quoque, Pater vester caelestis pascit illa. </div>
         </div>
         <div type="sec" n="3">
            <div type="sub" n="1">Hic ergo verbis totum perfecit in sabbato, nihilque amplius addidit. Sed ex iis quae in templo fiebant, atque ex ipsorum operibus, objecta crimina solvit. </div>
            <div type="sub" n="2">Ubi vero operari praecipit, exempli causa lectum tollere; rem sane non magni momenti, sed quae tamen sabbati solutionem clare significet, tunc altiora loquitur, ut illos ex Patris dignitate percellat, et ad sublimiora ducat. </div>
            <div type="sub" n="3">Quapropter cum de sabbato agitur, neque ut homo tantum, neque ut Deus tantum sese purgat; sed modo hac, modo illa ratione. </div>
            <div type="sub" n="4">Volebat enim utrumque credi, et incarnationis humilitatem, et Deitatis dignitatem. Ideo nunc ut Deus sese purgat. </div>
            <div type="sub" n="5">Nam si humano semper more ipsos alloquutus fuisset, in eadem perstitissent humilitate. Quamobrem ne id fieret, Patrem in medium adducit. </div>
            <div type="sub" n="6">Atqui ipsae creaturae in sabbato operantur. Sol cursum perficit, flumina manant, fontes scaturiunt, mulieres pariunt. </div>
            <div type="sub" n="7">Verum ut discas ipsum non ex numero creaturarum esse, non dixit, Etiam operor: nam creaturae quoque operantur. Sed quid? Etiam operor: nam Pater meus operatur. </div>
            <div type="sub" n="8">Propterea ergo magis quaerebant eum Judaei interficere, inquit, quia non solum solvebat sabbatum, sed quia et Patrem suum dicebat Deum, aequalem se faciens Deo. </div>
            <div type="sub" n="9">Neque verbis tantum id demonstravit, sed longe magis operibus. Cur ita? Quia in verbis cavillari poterant, ac de fastu accusare; </div>
            <div type="sub" n="10">cum autem rerum et operum veritatem, quae potentiam praedicaret, cernebant, tunc ne hiscere quidem contra audebant. </div>
            <div type="sub" n="11">Verum aiunt illi, qui nolunt haec pia mente accipere, Non Christus se aequalem Deo fecit; sed hoc Judaei suspicabantur. Quamobrem haec dicta altius resumamus. </div>
            <div type="sub" n="12">Dic mihi, Christum Judaei persequebantur, necne? Persequebantur utique; id nemini non notum. Illane an alia de causa ipsum persequebantur? </div>
            <div type="sub" n="13">Illa certe de causa, ut fatentur omnes. Sabbatum solvebat, necne? Solvebat, id nemo negaverit. Deum Patrem suum dicebat, necne? Dicebat utique. Ergo eadem serie caetera subsequuntur. </div>
            <div type="sub" n="14">Sicut enim Patrem dicere Deum, solvere sabbatum, ac propter hoc magisque propter illud a Judaeis persequutionem pati, non falsa opinio, sed veritas; </div>
            <div type="sub" n="15">ita seipsum aequalem Deo facere, eadem mente declarabatur: quod ex supradictis manifestius est. </div>
            <div type="sub" n="16">Illud enim, Pater meus operatur, et ego operor, idipsum est ac si se Deo aequalem faceret. Nullam enim perhibet in his verbis differentiam. </div>
            <div type="sub" n="17">Neque enim dixit: Ille operatur, et ego subministro; sed sicut ille operatur, ita et ego; magnamque ostendit aequalitatem. </div>
            <div type="sub" n="18">Quod si id non ille demonstrare voluisset, sed id Judaei frustra suspicati essent: non sivisset illos haec falso existimare, sed emendavisset. </div>
            <div type="sub" n="19">Neque hoc Evangelista siluisset, verum palam dixisset, sic Judaeos suspicatos fuisse, sed ipsum non se Deo aequalem fecisse, ut alibi facit, cum videt rem alia mente dictam, alio sensu accipi, ut cum Christus dicit, Solvite templum hoc, et in tribus diebus excitabo illud, de carne sua loquens. </div>
            <div type="sub" n="20">Verum Judaei id non intelligentes, sed putantes illum de Judaico templo loqui, dicebant: Quadraginta sex annis aedificatum est templum hoc, et tu in tribus diebus excitabis illud? </div>
            <div type="sub" n="21">Quia igitur aliud ipse dixerat, aliud illi suspicati fuerant, illeque de carne sua, hi de templo suo intelligebant; id indicans Evangelista, imo illorum corrigens opinionem, subjunxit: Ille autem dicebat de templo corporis sui. </div>
            <div type="sub" n="22">Itaque si hoc loco Christus non se aequalem Patri fecisset, Judaeorum certe id opinantium sententiam emendavisset, dixissetque: Judaei putabant ipsum se Deo aequalem facere, ipse vero non de aequalitate illa loquebatur. </div>
            <div type="sub" n="23">Neque enim hic solum Evangelista id hoc loco facit; sed etiam alius Evangelista alibi. Cum enim praecepisset discipulis Jesus: Cavete a fermento Pharisaeorum et Sadducaeorum: illi vero cogitarent, dicerentque, Panes non accepimus; </div>
            <div type="sub" n="24">cum aliud ille diceret, fermentum doctrinam appellans, aliud illi intelligerent, de panibus dictum putantes; illud corrigit, non jam Evangelista, sed ipse Christus sic loquens: Quomodo non intelligitis me non dixisse vobis a panibus cavere? </div>
            <div type="sub" n="25">Hic vero nihil simile. Atqui dicet aliquis, hoc ipsum de medio tollit Christus dum addit: Non potest Filius a seipso quidquam facere. Imo contra, mi homo; non enim tollit aequalitatem, sed firmat eam dum haec dicit, Verum diligenter attendite. </div>
            <div type="sub" n="26">Neque enim de levi re quaestio est. Nam illud, A semetipso, saepe in Scriptura habetur, et de Christo et de Spiritu sancto dictum est, visque dictionis est ediscenda, ne in gravissimos errores incidamus. </div>
            <div type="sub" n="27">Nam si illam excipias ut statim offertur, vide quanta hinc absurditas consequatur. Neque enim dixit, se alia posse per semetipsum operari, alia secus; sed generatim dicit: Non potest Filius a semetipso quidquam facere. </div>
         </div>
         <div type="sec" n="4">
            <div type="sub" n="1">Interrogabimus ergo contradicentem, Nihilne potest a semetipso facere Filius? </div>
            <div type="sub" n="2">Si responderit, Nihil; reponemus: atqui maximum bonorum per semetipsum fecit, id quod Paulus clamat, Qui cum in forma Dei esset, non rapinam arbitratus est esse se aequalem Deo, sed semetipsum exinanivit formam servi accipiens. </div>
            <div type="sub" n="3">Et rursus ipse Christus alibi: Potestatem habeo ponendi animam meam, et potestatem habeo sumendi eam, et nemo tollit eam a me: ego pono eam a meipso. </div>
            <div type="sub" n="4">Viden’ et mortis et vitae potestatem habentem, qui tantam oeconomiam a semetipso fecit. Ecquid dicam de Christo? </div>
            <div type="sub" n="5">Nos enim quibus nihil vilius, multa a nobis ipsis facimus, a nobis ipsis nequitiam, a nobis ipsis virtutem deligimus. </div>
            <div type="sub" n="6">Quod si non a nobis ipsis, neque potestatem habeamus; neque si peccaverimus in gehennam incidemus; neque si bona opera fecerimus, regnum caelorum consequemur. </div>
            <div type="sub" n="7">Nihil aliud ergo est, illud, a semetipso non potest facere quidquam, quam quod nihil possit Patri contrarium facere, nihil alienum, nihil peregrinum, id quod maxime aequalitatem et concordiam magnam ostendit. </div>
            <div type="sub" n="8">Et cur non dixit, Nihil contrarium facit, sed, Non potest? Ut hinc rursum ostendat omnimodam aequalitatem. Non enim imbecillitatem, sed magnam ejus potentiam indicat. </div>
            <div type="sub" n="9">Nam alibi quoque de Patre dicit Paulus, Ut per duas res immobiles, in quibus impossibile est mentiri Deum. Et rursum: Si negaverimus, ille fidelis manet, negare seipsum non potest. </div>
            <div type="sub" n="10">Illud, impossibile est, nusquam imbecillitatem significat, sed potentiam, et potentiam ineffabilem. Hoc autem significat: Illa substantia res hujusmodi nullas admittit. </div>
            <div type="sub" n="11">Quemadmodum enim cum dicimus, impossibile est Deum peccare, non imbecillitatem ipsi tribuimus: sed ineffabilem quamdam potentiam testificamur; </div>
            <div type="sub" n="12">sic etiam cum dicit ipse, non possum a meipso facere quidquam, hoc sibi vult, prorsus impossibile est ut Patri contrarium quidpiam faciam. </div>
            <div type="sub" n="13">Ut vero discas illud sic intelligendum esse, sequentia explorantes, videamus an nobiscum, an vobiscum Christus consentiat. </div>
            <div type="sub" n="14">Tu dicis, dictum illud potentiam auferre, necnon auctoritatem ipsi competentem, ipsumque imbecillum comprobare: ego contra dico, his demonstrari aequalitatem, omnimodam paritatem, et omnia ex eadem voluntate et potentia fieri. </div>
            <div type="sub" n="15">Ipsum percontemur Christum, et per ea quae postea dicturus est videamus, an secundum tuam, an secundum nostram opinionem dicta interpretetur. </div>
            <div type="sub" n="16">Quid ergo dicit? Quaecumque Pater fecerit, haec et Filius similiter facit. Viden’ quomodo sententiam vestram radicitus evellat, nostramque confirmet? </div>
            <div type="sub" n="17">Nam si a seipso nihil facit, neque Pater a seipso aliquid faciet, si quaecumque facit Pater et ipse faciat. Nam si res non ita esset, aliud absurdum sequeretur. </div>
            <div type="sub" n="18">Neque enim dixit, quae vidit Patrem facientem haec facit; sed, nisi viderit Patrem facientem, non facit, sermonem ad omne tempus extendens: secundum vos autem eadem semper discet. </div>
            <div type="sub" n="19">Viden’ sententiae sublimitatem, et verbi humilitatem vel impudentiores ad illud invitos etiam compellere, ut a vili sensu, qui a tanta dignitate abhorret, fugiant? </div>
            <div type="sub" n="20">Quis enim adeo miser et infelix fuerit, ut dicat Filium quotidie illa ediscere, quae facere oportet? Quomodo verum erit illud: Tu autem idem ipse es, et anni tui non deficient? </div>
            <div type="sub" n="21">Quomodo, Omnia per ipsum facta sunt, et sine ipso factum est nihil, si illa quae Pater facit, haec ipse videns imitatur? </div>
            <div type="sub" n="22">Vides quomodo et ex iis quae supra dicta sunt, et ex iis quae postea dicentur, ejus auctoritas demonstretur? Quod si humilius quaedam proferat, ne mireris. </div>
            <div type="sub" n="23">Quia enim sublimioribus quibusdam auditis, persequebantur eum, et Deo adversarium esse putabant, paulo demissius verborum tantum tenus loquutus, ad sublimiora rursus evehitur, deinde ad humilia deflectit: sic doctrinam varians, ut facilius vel ab improbis admittantur. </div>
            <div type="sub" n="24">Animadverte, quaeso: postquam dixerat, Pater meus operatur, et ego operor, et se Deo aequalem ostenderat, rursus dicit, Non potest Filius a seipso facere quidquam, nisi quod viderit Patrem facientem. </div>
            <div type="sub" n="25">Deinde altius, Quaecumque fecerit ille, haec et Filius similiter facit; rursumque humilius: Pater diligit Filium, et omnia demonstrat ei quae ipse facit: et majora his demonstrabit ei opera. </div>
            <div type="sub" n="26">Vidistin’ tantam humilitatem? Jure quidem: nam quod jam dixi, nec finem dicendi faciam, id nunc repetam. </div>
            <div type="sub" n="27">Quando aliquid demissum dicit et humile, id cum hyperbole profert, ut vel improbis verborum vilitas suadeat, ut pia mente sensa percipiant. </div>
            <div type="sub" n="28">Nisi enim hoc esset, cogita quam absurdum esset id quod dicitur, quod verba explorando percipies. Quando enim dicit, majora his ostendet ei opera, invenietur multa nondum didicisse: quod ne de Apostolis quidem dicendum. </div>
            <div type="sub" n="29">Nam cum Spiritus gratiam accepissent, confertim omnia noverunt, omnia potuerunt, quae ipsos et scire et posse oportebat; </div>
            <div type="sub" n="30">hic autem multa scitu necessaria nondum didicisse deprehendetur: quo quid absurdius esse queat? Quid ergo sibi vult dictum illud? </div>
            <div type="sub" n="31">Quia paralytico sic curato, mortuum suscitaturus erat; ideo sic loquutus est, ac si diceret: Miramini me paralyticum sanasse, his majora videbitis. </div>
            <div type="sub" n="32">Neque tamen ita loquutus est, sed humiliore usus est sermone, ut illorum furorem compesceret. Ut vero discas illud demonstrabit, non proprie dictum esse, audi ea quae sequuntur. </div>
            <div type="sub" n="33">Sicut enim Pater suscitat mortuos et vivificat, sic et Filius quos vult vivificat. Atqui illud, nihil potest a semetipso facere, contrarium est illi dicto, quos vult. Si enim quos vult vivificat, a semetipso aliquid facere potest. </div>
            <div type="sub" n="34">Velle enim potestatis est. Quod si non potest a seipso, jam non quos vult vivificat. Illud enim, sicut Pater suscitat, aequalem probat virtutem; illudque, quos vult, potestatis paritatem. </div>
            <div type="sub" n="35">Viden’ illud, non potest a seipso facere, potestatem non tollere, sed parem potentiam et voluntatem significare? Sic intelligas illud, demonstrabit ei. </div>
            <div type="sub" n="36">Etenim alibi dicit, Ego resuscitabo eum in novissimo die; ac rursum, ostendens se vim operandi non accepisse. Ego sum, inquit, resurrectio et vita. </div>
            <div type="sub" n="37">Deinde ne dicas ipsum quos vult mortuos suscitare et vivificare, sed alia non perinde facere, hanc objectionem depellere occupat his verbis: </div>
            <div type="sub" n="38">Quaecumque ille fecerit, haec et Filius similiter facit, declarans se omnia quae ille facit similiter facere; </div>
            <div type="sub" n="39">mortuos nempe suscitare, corpora formare, peccata remittere, et quidvis aliud, perinde atque Pater operatur, facere. </div>
         </div>
         <div type="sec" n="5">
            <div type="sub" n="1">Verum his animum non adhibent ii qui suam negligunt salutem. Tantum malum est, praecellentiae amor. Hoc haereses peperit: hoc gentilium impietatem firmavit. </div>
            <div type="sub" n="2">Deus quidem volebat invisibilia sua per mundi creationem intelligi. Illi vero his omissis, et hanc dedignantes doctrinam, alteram sibi paravere viam; quapropter a vera via aberrarunt. </div>
            <div type="sub" n="3">Ideo Judaei non crediderunt gloriae humanae cupidi, illam vero, quae a Deo est, gloriam non quaerentes. Verum nos, dilecti, hunc morbum omni studio et diligentia fugiamus. </div>
            <div type="sub" n="4">Licet enim innumera probe gesserimus, haec omnia vanae gloriae pernicies labefactabit. Si ergo ad laudes respiciamus, illas quaeramus quae a Deo sunt. </div>
            <div type="sub" n="5">Laus enim hominum, qualiscumque fuerit, statim atque apparet evanescit. Etsi autem non periret, nihil certe lucri nobis afferret, et ex corrupto saepe judicio provenit. </div>
            <div type="sub" n="6">Quid enim tam admirabile humana gloria habeat, qua fruuntur et saltantes juvenes, et impudicae mulieres et avari atque raptores? </div>
            <div type="sub" n="7">Qui autem a Deo laudatur, non cum his, sed cum Sanctis illis admirationi habetur, cum Prophetis nempe et Apostolis, qui angelicam duxere vitam. </div>
            <div type="sub" n="8">Quod si turbam circumducere et suspici optamus; illud quid sit exploremus, ac nullius precii esse deprehendemus. </div>
            <div type="sub" n="9">Uno verbo, si turbam amas, Angelorum multitudinem tibi attrahe, et daemonibus terribilis esto, et sic hominum nullam habebis rationem; </div>
            <div type="sub" n="10">sed omnia etiam quae splendida videntur, ita calcabis ut coenum atque lutum: et tunc clare videbis nihil animam ita deturpare, ut gloriae amorem. </div>
            <div type="sub" n="11">Non potest enim, non potest utique vanae gloriae amator, vitam cruciatu plenam non ducere; sicut etiam qui illam calcat, non potest vitia multa non conculcare. </div>
            <div type="sub" n="12">Nam qui vanam gloriam superavit, invidiam, pecuniarum amorem, caeterosque gravissimos morbos devicturus est. </div>
            <div type="sub" n="13">Et quomodo, inquies, illam superabimus? si aliam spectemus gloriam; hoc est caelestem, a qua nos haec ejicere conatur. </div>
            <div type="sub" n="14">Illa enim nos et in hac vita conspicuos efficit, et ad futuram vitam nobiscum pergit, atque ab omni servitute carnali nos liberat. Carni miscere nunc servimus, terrae terrenisque rebus addicti. </div>
            <div type="sub" n="15">Sive in forum te conferas, sive domum intres, sive vias, stationes, diversoria frequentes, si navim conscendas, insulam adeas vel regias aedes, si judiciale forum vel senatum adeas, saecularium ubique rerum solicitudinem observabis, singulosque his in rebus laborantes, abeuntes, manentes, navigantes, agricolas, eos qui in agro, eos qui in urbe habitant, uno verbo, omnes. </div>
            <div type="sub" n="16">Quae nobis spes salutis erit, quando Dei terram incolentes, nihil ea quae Dei sunt curamus. Sed cum jubeamur hic peregrini esse; peregrini in caelo sumus, et mundi cives. Quid hac stupiditate deterius? </div>
            <div type="sub" n="17">Quotidie judicium et regnum audimus, et eos qui in diebus Noe erant necnon Sodomitas imitamur, et experimento omnia ediscere volumus. </div>
            <div type="sub" n="18">Atqui ideo illa omnia scripta sunt, ut si quis futura non credat, ex praeteritis claram accipiat futurorum notitiam. </div>
            <div type="sub" n="19">Haec itaque cogitantes, tam praeterita, quam futura, paulum ex hac servitute respiremus, et aliquam animae rationem habeamus, ut et praesentia et futura consequamur bona, gratia et benignitate Domini nostri Jesu Christi, cui gloria et imperium in saecula saeculorum, amen. </div>
         </div>
      </div>
      <div type="hom" n="39">
         <div type="title" n="title">Commentarius </div>
         <div type="title" n="title_2">[Homilia XXXIX] </div>
         <div type="sec" n="1">
            <div type="sub" n="1">Pater meus non judicat quemquam, sed omne judicium dedit Filio, ut omnes honorificent Filium, ut honorificant Patrem. </div>
            <div type="sub" n="2">Multa nobis opus est in omnibus diligentia, dilecti; accuratam quippe rationem dabimus et verborum et operum. </div>
            <div type="sub" n="3">Res enim nostrae non sunt praesentis vitae limitibus circumscriptae, sed alia nos exceptura est vitae conditio, tremendoque judicio sistemur. </div>
            <div type="sub" n="4">Omnes enim nos, inquit Paulus, manifestari oportet ante tribunal Christi, ut referat unusquisque, quae per corpus egit, prout gessit sive bonum sive malum. </div>
            <div type="sub" n="5">Hoc tribunal semper cogitemus, et sic semper virtuti incumbere poterimus. Nam sicut is qui illam diem ab animo ejicit, quasi equus excusso freno in praecipitia ruit: Profanantur enim, inquit, viae ejus in omni tempore; </div>
            <div type="sub" n="6">et causam afferens ait, Auferuntur judicia tua a facie ejus; ita qui semper hoc timore tenetur, temperanter incedet: nam, Recordare, inquit, novissima tua, et in aeternum non peccabis. </div>
            <div type="sub" n="7">Qui enim nunc dimittit nobis peccata, is tunc judex sedebit; qui mortuus est pro nobis, hic universam naturam judicans apparebit. Iterum enim, inquit, sine peccato videbitur suscipientibus ipsum ad salutem. </div>
            <div type="sub" n="8">Quamobrem hoc loco dicit: Pater meus non judicat quemquam, sed omne judicium dedit Filio; ut omnes honorificent Filium, ut honorificant Patrem. </div>
            <div type="sub" n="9">Ergone Patrem, inquies, illum dicemus? Absit. Ideo namque dicit, Filium, ut Filium manentem honoremus sicut Patrem. Qui vero ipsum vocat Patrem, non ultra Filium ut Patrem honorat, sed omnia miscet. </div>
            <div type="sub" n="10">Quia ergo beneficio affecti homines non ita ad officium redeunt, ut castigati; ideo terribilia dixit, ut metus saltem ad honorem sibi ferendum traheret. </div>
            <div type="sub" n="11">Cum dicit, omne; id est, puniendi et honorandi potestatem habet, atque utrumque pro lubito faciendi. </div>
            <div type="sub" n="12">Illud vero, dedit, dictum est, ne ipsum non genitum esse suspiceris, neque putes duos esse Patres: nam quidquid est Pater, est et Filius, genitus et Filius manens. </div>
            <div type="sub" n="13">Ut vero discas illud, dedit, idipsum significare quod genuit, audi illud alio loco declaratum: Sicut Pater habet vitam in semetipso; ita dedit et Filio vitam habere in semetipso. </div>
            <div type="sub" n="14">Quid ergo? Priusne ipsum genuit, ac deinde vitam dedit? Qui dat enim, cuidam exsistenti dat: ergone genitus erat sine vita? </div>
            <div type="sub" n="15">Verum hoc ne daemones quidem suspicentur: multam quippe habet insaniam cum impietate conjunctam. </div>
            <div type="sub" n="16">Quemadmodum ergo illud, dedit vitam, idem est, quod genuit ipsum vitam; sic dedit judicium, id est, ipsum judicem genuit. </div>
            <div type="sub" n="17">Etenim ne audiens quod ipse Patrem causam habuerit, diversitatem substantiae putes, honoremque minorem, ipse venit te judicatum, hinc aequalitatem ostendens. </div>
            <div type="sub" n="18">Qui enim quos vult puniendi et honorandi potestatem habet, eadem quae Pater potest. Nisi enim hoc esset, sed postea quam genitus fuerat honorem accepisset; quae causa fuit ut ipse posterior honoraretur? </div>
            <div type="sub" n="19">Quo pacto ita profecit, ut hanc dignitatem acciperet? Non erubescitis dum immortali nullumque augmentum accipienti naturae humana et tam vilia adscribitis? </div>
            <div type="sub" n="20">Cur ergo, inquies, ita loquitur? Ut dicta facilius credantur, et ad sublimiora viam paret; ideo utraque commiscet. </div>
            <div type="sub" n="21">Vide autem quomodo: nam e re fuerit haec a principio observare. Dixit, Pater meus operatur, et ego operor; et his verbis aequalitatem et parem honorem ostendit: et quaerebant eum interficere. </div>
            <div type="sub" n="22">Quid deinceps agit? Verba attemperat, eumdem sensum retinens, dum ait, Non potest Filius a seipso facere quidquam. </div>
            <div type="sub" n="23">Deinde rursum ad sublimia redit: Quae enim ille fecerit, haec et Filius similiter facit. </div>
            <div type="sub" n="24">Post haec rursus ad humilia descendit, Pater enim diligit Filium, et omnia demonstrat ei quaecumque facit; et majora his demonstrabit ei. </div>
            <div type="sub" n="25">Hinc rursum sublimiora dicit: Sicut enim Pater suscitat mortuos et vivificat, sic et Filius quos vult vivificat. </div>
            <div type="sub" n="26">Sub haec iterum humilia simul et sublimia attingit: Neque enim Pater judicat quemquam, sed omne judicium dedit Filio; hinc ad sublimiora pergit: Ut omnes honorificent Filium, ut honorificant Patrem. </div>
            <div type="sub" n="27">Viden’ quomodo sermonem variet, dum sublimia verba et nomina humilibus admiscet, ut et a praesentibus facilius admitterentur, et a futuris nihil damni acciperetur, sed hi a sublimibus, de aliis quoque consentaneam opinionem haberent. </div>
            <div type="sub" n="28">Nam si res non ita se habeat, et si verba non per attemperationem quamdam dicta sunt, cur sublimia admiscuit? </div>
            <div type="sub" n="29">Nam qui magna de se loqui debet, si humilius quidpiam protulerit, occasionem dat putandi se per dispensationem quamdam hoc agere; </div>
            <div type="sub" n="30">qui autem vilia de se loqui debet, si magnum quidpiam dixerit, cur ea loquitur quae suam naturam superant? Hoc enim non ex oeconomia quadam, sed ex summa impietate prodit. </div>
         </div>
         <div type="sec" n="2">
            <div type="sub" n="1">Itaque nos justam Deoque congruentem causam, cur nempe verbis utatur humilibus, dicere possumus, nempe quod sese demittat, nosque doceat ut modeste agamus, sicque nostrae saluti provideat: quod et ipse alibi declarat his verbis: Haec autem dico ut vos salvi sitis. </div>
            <div type="sub" n="2">Quia enim ad Joannis testimonium confugit suo omisso, quod magnitudine sua indignum erat; causam cur vilia verba protulerit, adjicit; nempe, Haec autem dico ut vos salvi sitis. </div>
            <div type="sub" n="3">Vos autem qui dicitis ipsum non habere eamdem quam Pater potestatem, quid dicetis cum audieritis illum dicentem se parem habere paternae virtutem, potestatem, gloriam? </div>
            <div type="sub" n="4">Cur eumdem exigit honorem, si, ut vos dicitis, longe inferior est? Haec enim dixisse non contentus, adjicit, Qui non honorificat Filium, non honorificat Patrem, qui misit illum. </div>
            <div type="sub" n="5">Viden’ quomodo honor Filii cum honore Patris copuletur? Et quid hoc, dicet aliquis, id et in Apostolis videmus: Qui vos suscipit, inquit, me suscipit. </div>
            <div type="sub" n="6">Sed illic servorum res ut sibi proprias tractat, et ideo sic loquitur: hic vero sic dicit; quia est una substantia, una gloria. Alioquin vero Apostolis non dixit, ut honorificent. </div>
            <div type="sub" n="7">E re autem dixit, Qui non honorificat Filium, non honorificat Patrem. </div>
            <div type="sub" n="8">Nam si ex duobus regibus alter contumelia afficiatur, in alterum etiam cadit contumelia, maximeque si is qui laeditur filius sit; imo etiam milite laeso, contumelia afficitur rex. </div>
            <div type="sub" n="9">Verum non eodem modo, sed per intermedium aliquem. Hic vero non similiter, sed per seipsum. </div>
            <div type="sub" n="10">Ideo dicere occupavit, Ut honorificent Filium, ut honorificant Patrem; ut cum dixerit, qui non honorificat Filium, non honorificat Patrem, eumdem intelligas honorem. </div>
            <div type="sub" n="11">Neque enim simpliciter, qui non honorificat, sed qui non honorificat ut dixi, non honorificat Patrem. Et quomodo, inquies, ejusdem substantiae sunt qui mittit et qui mittitur? </div>
            <div type="sub" n="12">Rursus ad humana sermonem demittis, nec cogitas haec omnia non alia de causa dicta fuisse, nisi ut causam cognoscamus, ac ne in Sabellii morbum incidamus, et Judaeorum infirmitas hoc modo curetur, </div>
            <div type="sub" n="13">ut non Deo adversarius apud eos esse existimetur: nam dicebant, Hic non est ex Deo, hic a Deo non venit. Ut vero hanc suspicionem auferret, non tam sublimia quam humilia adhibebat. </div>
            <div type="sub" n="14">Idcirco frequentissime dicebat se missum fuisse, non ut hinc putares inferiorem dici, sed ut illorum ora obstrueret. </div>
            <div type="sub" n="15">Ideo saepe ad Patrem confugit, suam tamen auctoritatem interserens. Nam si omnia secundum dignitatem suam dixisset, dicta non admisissent illi: </div>
            <div type="sub" n="16">quandoquidem vel ex paucis hisce verbis persequebantur illum saepe, et lapidabant. Quod si ad illos respiciens semper humilia dixisset, multi postea hinc laesi fuissent. </div>
            <div type="sub" n="17">Quapropter doctrinam miscet, per humilia, ut dixi, illis silentium imponens, et per ea quae dignitatem exprimebant, vilem depellens existimationem apud eos qui mente valerent, ut ostenderet id non sibi prorsus competere. </div>
            <div type="sub" n="18">Nam missum esse translationem indicat. Deus autem ubique est. Cur ergo dicit missum fuisse? crassiori verbo utitur, dum suum cum Patre consensum declarat: </div>
            <div type="sub" n="19">et sic sequentia eadem de causa temperat. Amen amen dico vobis, quia qui audit sermones meos, et credit ei qui misit me, habet vitam aeternam. </div>
            <div type="sub" n="20">Viden’ quam frequenter idipsum repetat, ut illam suspicionem tollat, et hic et in sequentibus, metu et promissis a contentione removens, atque hic rursus ad humilia admodum descendat. </div>
            <div type="sub" n="21">Neque enim dixit, qui audit sermones meos, et credit in me; nam id superbe dictum et verborum fastum putassent. </div>
            <div type="sub" n="22">Etenim si post tantum temporis et tot patratis miraculis, cum sic ille loqueretur, hoc suspicati sunt; multo magis tunc id putaturi erant. </div>
            <div type="sub" n="23">Ideoque dicebant illi: Abraham mortuus est, et prophetae mortui sunt, et quomodo tu dicis: Si quis sermonem meum servaverit, in aeternum non gustabit mortem? </div>
            <div type="sub" n="24">Ne igitur hic quoque efferarentur, vide quid dicat: Qui verbum meum audit, et credit ei qui me misit, habet vitam aeternam. </div>
            <div type="sub" n="25">Hanc loquendi rationem facile admittere poterant, cum discerent eos qui Jesum audirent Patri credere. Cum enim hoc libenter admitterent, caetera facilius accepturi erant. </div>
            <div type="sub" n="26">Itaque cum humile quidpiam diceret, sublimioribus viam parabat. Postquam autem dicit, habet vitam aeternam, subjungit; et in judicium non venit, sed transiit a morte in vitam. </div>
            <div type="sub" n="27">His duobus sibi fidem conciliat, et quod Patri credendum diceret, et quod obsequenti multa bona polliceretur. </div>
            <div type="sub" n="28">Illud autem, in judicium non venit, id est, non punitur. Mortem autem non hanc, sed aeternam dicit; ut et vitam dicit immortalem. </div>
            <div type="sub" n="29">Amen amen dico vobis, venit hora, et nunc est, cum mortui audient vocem Filii hominis, et qui audierint, vivent. Operibus ipsis verba comprobat. </div>
            <div type="sub" n="30">Nam cum dixisset, Sicut Pater suscitat mortuos et vivificat, sic et Filius quos vult vivificat, ne viderentur haec ex jactantia et fastu dicta fuisse, ex operibus rem demonstrat, cum dicit, Venit hora: </div>
            <div type="sub" n="31">deinde ne putes diu exspectandum esse, adjicit, et nunc est, cum mortui audient vocem Filii Dei, et qui audierint, vivent. Viden’ hic auctoritatem et potentiam ineffabilem? </div>
            <div type="sub" n="32">Quemadmodum enim in resurrectione, sic et nunc erit, inquit. Nam tunc audita imperantis voce resurgemus, in jussu Dei, inquit, mortui resurgent. </div>
            <div type="sub" n="33">Et unde, inquies, constat illud non ex fastu dictum esse? Ex eo quod additur, et nunc est. Nam si futura tantum nunciaret, hinc ipsis suspicio orta esset. </div>
            <div type="sub" n="34">Jam vero rei demonstrationem praebet. Me, inquit, vobiscum versante hoc eveniet. Neque enim nisi potestatem habuisset hoc promissurus erat, ne ridiculus omnibus esset. </div>
            <div type="sub" n="35">Deinde dicta sua explicat his verbis: Sicut enim Pater habet vitam in semetipso; sic dedit et Filio vitam habere in semetipso. </div>
         </div>
         <div type="sec" n="3">
            <div type="sub" n="1">Viden’ quomodo aequalitatem stabiliat, et hanc solam differentiam statuat, quod unus sit Pater, alter Filius? </div>
            <div type="sub" n="2">Nam vox illa, dedit, hanc solum distinctionem inducit: caetera vero omnia aequalia et paria esse ostendit: unde liquet eum cum eadem potestate et virtute omnia facere, qua Pater, nec aliunde vim illam mutuatus. </div>
            <div type="sub" n="3">Ita enim vitam habet, ut Pater. Ideoque rursus adjicit id quod sequitur, ut ex hoc illud intelligamus. Quid illud est? Et potestatem dedit ei judicium facere. </div>
            <div type="sub" n="4">Et cur resurrectionem et judicium tam frequenter memorat? Sicut enim Pater suscitat mortuos et vivificat, sic et Filius quos vult vivificat; et rursum: Neque Pater judicat quemquam, sed omne judicium dedit Filio; </div>
            <div type="sub" n="5">iterumque, Sicut Pater habet vitam in semetipso, ita dedit et Filio vitam habere in semetipso; et, Qui audient vocem Filii Dei, vivent; et hoc loco, Potestatem ei dedit et judicium facere. </div>
            <div type="sub" n="6">Cur ergo haec frequentius versat, nempe judicium, vitam, resurrectionem? Quoniam haec maxime sunt quae vel obstinatum auditorem flectere possint. </div>
            <div type="sub" n="7">Qui enim credit se resurrecturum esse, et scelerum poenas daturum; etsi non aliud viderit signum, hoc accepto accurret haud dubie, ut propitium sibi judicem reddat. </div>
            <div type="sub" n="8">Quia Filius hominis est: nolite hoc admirari. Paulus Samosatenus non sic legit; sed quomodo? Dedit ei potestatem judicium facere, quia Filius hominis est. </div>
            <div type="sub" n="9">Verum hoc ita lectum nullam habet consequutionem. Non enim ideo judicium accepit, quia homo est: alioquin quid impediret quominus omnes homines judices essent? </div>
            <div type="sub" n="10">Sed quia ineffabilis illius substantiae Filius est, ideo judex est. Ita igitur legendum, quia Filius hominis est, nolite hoc admirari. </div>
            <div type="sub" n="11">Cum videretur auditoribus pugnantia loqui; et nihil aliud quam purum hominem esse illum putarent, verba autem supra hominem, imo supra angelos essent, et solius Dei; </div>
            <div type="sub" n="12">hanc solvens objectionem subjunxit: Nolite mirari hoc, quia Filius hominis est. Quia venit hora, in qua omnes qui in monumentis sunt, audient vocem ejus; et procedent qui bona fecerunt in resurrectionem vitae: qui vero mala egerunt, in resurrectionem judicii. </div>
            <div type="sub" n="13">Et cur non dixit, Nolite mirari, quia Filius hominis est; nam etiam Filius Dei est; sed resurrectionem memoravit? Jam illud supra posuerat, dicens: Audient vocem Filii Dei. </div>
            <div type="sub" n="14">Quod si hic illud tacuit, ne mireris. Nam cum opus dixerit quod Deo proprium erat, hinc inferendum auditoribus relinquit ipsum esse et Deum et Dei Filium. </div>
            <div type="sub" n="15">Nam si id frequenter dixisset, illos ad repugnandum concitasset, ex miraculis vero comprobatum minus odiosam doctrinam reddebat. </div>
            <div type="sub" n="16">Nam qui syllogismos nectunt, positis propositionibus quae rem probent, saepe conclusionem non afferunt; sed benevolentiorem hinc sibi auditorem reddunt, et splendidiorem referunt victoriam, </div>
            <div type="sub" n="17">dum adversarium ipsum cogunt sententiam ferre quam volunt: ita ut qui praesentes sunt ipsam ideo statim amplectantur. </div>
            <div type="sub" n="18">Cum porro Lazari resurrectionem memoravit, judicium tacuit, non enim hac de causa suscitatus est Lazarus. </div>
            <div type="sub" n="19">Cum autem de universali resurrectione, id adjecit, eos qui bona egerunt ituros in resurrectionem vitae, qui vero mala in resurrectionem judicii. </div>
            <div type="sub" n="20">Sic et Joannes auditorem excitavit, judicium memorans, et dicens eum qui non credit in Filium, non visurum esse vitam, sed iram Dei mansuram esse super eum. </div>
            <div type="sub" n="21">Sic et Nicodemo dixit: Qui credit in Filium, non judicatur: qui autem non credit, jam judicatus est. Sic et hoc loco et judicii et supplicii meminit, malis actibus deputati. </div>
            <div type="sub" n="22">Quia enim supra dixerat, Qui audit verba mea, et credit ei qui me misit, non judicatur, ne quis putet hoc ad salutem satis esse, vitae rationem addit, qui bona egerunt, in resurrectionem vitae; qui mala, in resurrectionem judicii. </div>
            <div type="sub" n="23">Quoniam igitur dixerat totum orbem ipsi rationem redditurum esse, et omnes a voce ejus esse resurrecturos, rem certe novam, inexspectatam, et a multis nondum creditam, ab iis etiam qui credidisse videntur, nedum a Judaeis; </div>
            <div type="sub" n="24">audi quo pacto haec proferat auditorum infirmitati se attemperans. Non possum ego a meipso facere quidquam: sicut audio, judico, et judicium meum justum est: quia non quaero voluntatem meam, sed voluntatem ejus qui misit me. </div>
            <div type="sub" n="25">Atqui non parvum jam dederat resurrectionis argumentum, cum paralyticum sanavit. Ideoque non ante de resurrectione loquutus est, quam hoc fecisset, quod a resurrectione non multum aberat: </div>
            <div type="sub" n="26">judicium vero post curatum corpus subindicavit his verbis: Ecce sanus factus es, jam noli peccare; ne deterius tibi aliquid contingat. </div>
            <div type="sub" n="27">Attamen et Lazari et orbis terrarum resurrectionem praedicit. Et quia hasce duas resurrectiones praedixit; Lazari quae mox futura erat, et orbis terrarum diu postea futuram, Lazari resurrectionem per paralyticum indicat, quamprimum futuram, Venit hora et nunc est; </div>
            <div type="sub" n="28">universalem autem ex Lazari resurrectione, per ea quae facta fuerant, nondum gesta sub oculos adducens. Quod ipsum ubique facere videmus: dum duas vel tres praedictiones proponit, et futura ex gestis credibilia reddit. </div>
         </div>
         <div type="sec" n="4">
            <div type="sub" n="1">Attamen his dictis atque gestis, quia illi imbecilliores erant, haec non satis habuit, sed aliis quoque allatis illorum pertinaciam reprimit dicens: </div>
            <div type="sub" n="2">Non possum a meipso facere quidquam: sicut audio, judico, et judicium meum justum est: quia non quaero voluntatem meam, sed voluntatem ejus qui misit me. </div>
            <div type="sub" n="3">Quia enim aliena quaedam et a prophetis diversa dicere videbatur; illi quippe dicebant Deum esse qui judicat terram omnem, hoc est, genus humanum. </div>
            <div type="sub" n="4">Et hoc David ubique praedicat, Judicabit populos in aequitate; et, Deus judex justus, fortis et patiens, similiterque omnes Prophetae et Moyses. </div>
            <div type="sub" n="5">Christus vero dicebat, Pater neminem judicat, sed judicium dedit Filio. Illud vero auditorem Judaeum turbare poterat, inducereque ut Jesum Deo adversarium suspicaretur; </div>
            <div type="sub" n="6">hic admodum sese demittit, quantum scilicet imbecillitas eorum postulabat, ut perniciosam hanc suspicionem radicitus avelleret, </div>
            <div type="sub" n="7">aitque, Ego non possum a meipso facere quidquam; id est, nihil alienum, diversum, quod Pater nolit, a me factum videbitis, vel dictum audietis. </div>
            <div type="sub" n="8">Et cum prius dixerit, Filius hominis est, quia illi eum purum hominem esse arbitrabantur, ideo illa adjecit. Ut ergo supra cum diceret, Quod audivimus loquimur, et quod vidimus testamur; </div>
            <div type="sub" n="9">et Joannes, Quod vidit testatur, et testimonium ejus nemo accipit; de certa loquitur cognitione ad utrumque, non vero simpliciter de auditu et de visu; ita et hic per auditum nihil aliud significat, quam non posse se aliud velle, quam quod vult Pater. </div>
            <div type="sub" n="10">Sed id non ita clare dixit; neque enim ferre potuissent si aperte dixisset. Verum quo pacto? Admodum demisso et humano more: sicut audio, judico. Non de doctrina hic agitur; neque enim dicit, sicut doceor, sed, sicut audio. </div>
            <div type="sub" n="11">Non quod auditu egeat. Non modo non doctrina, sed ne auditu quidem indigebat; sed concordiam indicat, et idem ipsum judicium, ac si diceret; ita judico ac si Pater ipse judicaret. </div>
            <div type="sub" n="12">Postea adjicit: Et novi quod judicium meum justum est, quia non quaero voluntatem meam; sed voluntatem ejus qui misit me. Quid dicis? Habesne alteram quam Pater voluntatem? </div>
            <div type="sub" n="13">Atqui alibi dixisti: Sicut ego et tu unum sumus. Et rursum, de voluntate et concordia loquens: Da eis ut et ipsi in nobis unum sint, hoc est, in fide nostra. </div>
            <div type="sub" n="14">Viden’ ea quae magis humilia videntur, sublimem sensum occultum habere? Quod ergo subindicat, hoc est. </div>
            <div type="sub" n="15">Ostendit non aliam esse Patris voluntatem, quam suam; sed ita, inquit, una est mea et Patris, ut unius animi voluntas una est. </div>
            <div type="sub" n="16">Nec mireris si tantam dicat conjunctionem. Nam de spiritu quoque eodem Paulus exemplo utitur dicens: Quis scit hominum quae sunt hominis, nisi spiritus hominis qui in ipso est: ita et quae Dei sunt nemo novit, nisi spiritus Dei. </div>
            <div type="sub" n="17">Nihil ergo aliud quam hoc dicit: Non est mihi voluntas alia et propria quam quae Patris est: sed si quid ille vult, hoc et ego volo; et si quid ego, hoc et ille. </div>
            <div type="sub" n="18">Quemadmodum ergo Patrem nemo reprehendet judicantem, ita nec me: ex eadem quippe sententia uterque calculus fertur. Quod si haec ille humano more loquatur, ne mireris: nam illum hominem purum esse putabant. </div>
            <div type="sub" n="19">Quamobrem in similibus oportet non dicta solum, sed et hominum opinionem perpendere, et responsionem quasi secundum illam opinionem datam accipere: alioquin multa sequerentur absurda. </div>
            <div type="sub" n="20">Animadverte, quaeso; dixit, Non quaero voluntatem meam. Ergo alia est ejus voluntas, et longe inferior; nec modo inferior, sed etiam non tam utilis. </div>
            <div type="sub" n="21">Nam si salutaris esset, et si consonaret cum voluntate Patris, cur illam non quaeris? Homines quippe jure hoc ipsum dixerint, ut qui multas habeant voluntates praeter Dei placitum. </div>
            <div type="sub" n="22">Tu vero qua de causa sic loqueris, qui per omnia Patri similis es? Hoc enim verbum nemo dixerit esse viri accurati, et qui crucifixus sit. </div>
            <div type="sub" n="23">Si namque Paulus ita se voluntati Dei copulat, ut dicat, Vivo autem jam ego, vivit vero in me Christus, quomodo omnium Dominus dixerit, Non quaero voluntatem meam, sed ejus qui misit me, ac si alia sit. </div>
            <div type="sub" n="24">Quid ergo sibi vult? Quasi homo loquitur, et secundum auditorum opinionem. </div>
            <div type="sub" n="25">Cum enim superius alia ut Deus, alia ut homo dixisse demonstretur, rursus ut homo haec profert et ait, Judicium meum justum est. </div>
            <div type="sub" n="26">Et unde hoc liquet? Quia non quaero voluntatem meam, sed voluntatem ejus qui misit me. Sicut enim homo, qui ab affectu liber est, non potest juste accusari quod praeter fas judicaverit; sic nec me jam poteritis reprehendere. </div>
            <div type="sub" n="27">Nam qui vult sua stabilire, jure fortassis in suspicionem veniat, quod hac de causa justitiam pessumdederit. </div>
            <div type="sub" n="28">Qui vero sua non respicit, qua de causa non juste calculum ferat? Hoc itaque ratiocinio quae ad me spectant explorate. </div>
            <div type="sub" n="29">Nam si dicerem me non a Patre missum esse, nec gestorum gloriam ad illum referrem, vestrum fortasse quispiam suspicaretur, me jactabundum vera non dicere. </div>
            <div type="sub" n="30">Si autem alteri et quae facta sunt refero, cur dicta illa suspecta habeatis? Viden’ quo sermonem deduxerit, et unde judicium suum justum esse asserat? </div>
            <div type="sub" n="31">unde videlicet quivis e vulgo defensionem pararet. Viden’ quod saepe dixi, quomodo clare resplendeat? Quid illud est quod dixi? </div>
            <div type="sub" n="32">Illam tantam verborum humilitatem sanae mentis hominibus suadere, ne dicta statim ad infima deprimant, sed potius in sublimiorem sensum ducant; imo qui jam humi repunt, hinc paulatim ad altiora facile provehuntur. </div>
         </div>
         <div type="sec" n="5">
            <div type="sub" n="1">Haec omnia cogitantes, quaeso, ne dicta praetercurramus, sed accurate omnia exploremus, et causam sic loquendi ubique consideremus. </div>
            <div type="sub" n="2">Neque putemus sat nobis ad excusationem esse ignorantiam et simplicitatem. Neque enim simplices tantum jussit esse, sed etiam prudentes. </div>
            <div type="sub" n="3">Utamur ergo simplicitate, sed cum prudentia, tam in doctrina, quam in operibus; et nobis ipsis jus dicamus, ut non tunc cum hoc mundo damnemur. </div>
            <div type="sub" n="4">Tales nos erga servos nostros exhibeamus, qualem volumus erga nos esse Dominum nostrum. Dimitte, inquit, nobis debita nostra, sicut et nos dimittimus debitoribus nostris. </div>
            <div type="sub" n="5">Scio quidem animam injurias non aequo animo ferre; sed si cogitemus nos non laedenti, sed nobis ipsis ita consulere, cito irae venenum abjiciemus. </div>
            <div type="sub" n="6">Nam qui centum denarios debitori non remisit, non conservum laesit, sed seipsum centum millium talentorum, quae sibi prius remissa fuerant, debitorem reddidit. </div>
            <div type="sub" n="7">Cum ergo aliis non dimittimus, nobis non dimittimus. Ne ergo tantum Deo dicamus, Ne memineris peccata nostra; sed etiam nobis ipsis singuli dicamus, Ne meminerimus conservorum peccata. </div>
            <div type="sub" n="8">Nam tu prior in te justitiam exerces, hinc sequitur Deus. Tu legem scribis de venia et poena, et de his fers sententiam, ergo penes te est ut Deus peccatorum tuorum vel recordetur vel non recordetur. </div>
            <div type="sub" n="9">Ideo Paulus dimittere jubet, si quis quidpiam adversus alium habeat, nec modo dimittere, sed ita ut nec reliquiae maneant. </div>
            <div type="sub" n="10">Siquidem Christus non modo peccata nostra in medium non attulit; sed neque nos peccavisse commemoravit, </div>
            <div type="sub" n="11">neque dixit, Hac et hac in re peccasti; sed dimisit et delevit chirographum, nec peccata recensuit, ut Paulus significat: Hoc et nos faciamus: omnia ex mente deleamus. </div>
            <div type="sub" n="12">Si quid boni ab eo qui nos laesit admissum fuerit, hoc solum reputemus; si molestum et odiosum quidpiam, ejiciamus et deleamus, ut ne vestigium quidem remaneat. </div>
            <div type="sub" n="13">Quod si nihil boni erga nos egerit, tanto major nobis condonantibus merces et laus erit. </div>
            <div type="sub" n="14">Alii vigiliis et humi cubando, milleque macerationibus peccata expiant, tibi faciliore via, injuriarum nempe oblivione licet omnia abstergere scelera. </div>
            <div type="sub" n="15">Cur contra te gladium ut insanus et furens admoves, teque a futura vita expellis, cum nihil non facere oporteret, ut illam consequaris? </div>
            <div type="sub" n="16">Nam si praesens vita ita desiderabilis est, quid de illa dixeris, unde aufugit omnis dolor, moeror, gemitus, ubi nec mortis timor, nec ullus bonorum finis metuendus? </div>
            <div type="sub" n="17">Beati, ter saepiusque beati, qui illa fruuntur sorte, ut miseri terque et saepius miseri, qui illa sese privant beatitudine. Ecquid, inquies, illam nobis vitam acquirit? </div>
            <div type="sub" n="18">Audi ipsum judicem adolescenti cuipiam hac de re loquentem. Ipso namque rogante, Quid faciendo vitam aeternam possidebo? caeteris praemissis Christus praeceptis, in amorem proximi desiit. </div>
            <div type="sub" n="19">At fortasse auditorum quispiam, ut dives ille dixerit, haec nos servavimus; non furati sumus, non occidimus, non moechati sumus. </div>
            <div type="sub" n="20">Verum hoc dicere non poteris, te proximum ut oportebat dilexisse; nam vel invidus fuisti, vel maledicta protulisti, vel laeso opem non tulisti, vel de bonis non largitus es, nec dilexisti. </div>
            <div type="sub" n="21">Verum non hoc solum jussit Christus, sed et aliud; quid illud? Vende omnia quae habes, et da pauperibus, et veni, sequere me. </div>
            <div type="sub" n="22">Sequi Christum, imitari Christum hic significat. Quid hinc discimus? Primo eum qui haec omnia non habet, sortem illam non posse cum primis consequi. </div>
            <div type="sub" n="23">Cum dixisset enim ille, omnia feci, ac si magnum quidpiam deesset ad perfectionem ait: Si vis perfectus esse, vende omnia quae habes, et da pauperibus, et veni, sequere me. </div>
            <div type="sub" n="24">Hoc itaque primo discendum est; secundo, quod illum frustra venditantem se coarguerit. Qui enim in tanta copia rerum erat, et pauperes contemnebat, quo pacto proximum dilexerit? </div>
            <div type="sub" n="25">Non vera ergo dicebat. At nos et hoc et illud faciamus, omniaque nostra diligenter effundamus ut caelum comparemus. </div>
            <div type="sub" n="26">Nam si quidam pro saeculari dignitate omnia sua effudit; dignitate, inquam, quam in hac vita solum, neque diuturno tempore retinere potest: </div>
            <div type="sub" n="27">multi namque diu antequam morerentur praefecturam amisere; alii vero pro illa, vita etiam mulctati sunt; attamen licet hoc sciant, omnia pro illa profundunt. </div>
            <div type="sub" n="28">Si igitur pro hujusmodi dignitate tot tantaque faciunt: quid miserabilius nobis fuerit, qui pro illa semper manente, quae tolli nunquam potest, ne pauca quidem profundimus, neque ea erogamus quae paulopost hic amissuri sumus? </div>
            <div type="sub" n="29">Quis furor ille, quae invitis eripientur, ea nolle sponte dare et nobiscum auferre? </div>
            <div type="sub" n="30">Si quis nos ad mortem duceret, deinde proponeret, num vitam bonis omnibus redimere vellemus, gratias certe illi haberemus. </div>
            <div type="sub" n="31">Nunc vero cum proponitur deductis ad gehennam, ut dimidiarum facultatum dono eripiamur, malumus ad supplicium duci, et ea frustra servare, quae nostra non sunt, ita ut nostra perdamus. </div>
            <div type="sub" n="32">Quam excusationem habebimus? Quam veniam merebimur, si cum tam facilis nobis via aperta sit, per praecipitia feramur, et infructuosum suscipiamus iter, atque his et illis omnibus nos privemus, cum libere possimus his et illis perfrui? </div>
            <div type="sub" n="33">Sed etsi non ante, saltem nunc ad nos redeamus, et sana mente, praesentia bona ut par est dispensemus, ut futura facile consequamur, gratia et benignitate Domini nostri Jesu Christi, quicum Patri gloria, unaque sancto Spiritui in saecula saeculorum, amen. </div>
         </div>
      </div>
      <div type="hom" n="40">
         <div type="title" n="title">Commentarius </div>
         <div type="title" n="title_2">[Homilia XL] </div>
         <div type="sec" n="1">
            <div type="sub" n="1">Si ego testimonium perhibeo de meipso, testimonium meum non est verum. Alius est qui testimonium perhibet de me, et scio quia verum est testimonium ejus. </div>
            <div type="sub" n="2">Si quis metallicam terram fodere aggrediatur, cum sit artis imperitus, aurum non efficiet, omnia temere miscebit, eritque labor ejus inutilis, imo noxius; </div>
            <div type="sub" n="3">ita qui divinarum Scripturarum consequentiam non norunt, neque proprietates et leges ejus explorant, sed simpliciter et uno modo omnia percurrunt, aurum cum terra miscentes, nunquam repositum in illa thesaurum invenient. </div>
            <div type="sub" n="4">Haec porro nunc dixi, quia is qui jam proponitur locus, multum quidem aurum habet, non quidem conspicuum, sed obscuritate multa obvolutum. </div>
            <div type="sub" n="5">Quamobrem oportet fodiendo et expurgando ad verum sensum pertingere. Quis enim non statim turbetur audiens Christum dicentem, Si ego testimonium perhibeo de meipso, testimonium meum verum non est. </div>
            <div type="sub" n="6">Nam saepe videmus illum de seipso testimonium perhibere; Samaritanae quippe dicebat, Ego sum qui loquor tecum; et caeco similiter, Qui loquitur tecum, ille est; et Judaeos increpans, Vos dicitis, Tu blasphemas, quia dixi, Filius Dei sum. </div>
            <div type="sub" n="7">Et alibi saepe similiter. Si ergo haec omnia mendacia essent, quae nobis esset spes salutis? Unde ergo veritatem reperiemus, cum ipsa veritas dicat, testimonium meum verum non est? </div>
            <div type="sub" n="8">Neque hoc tantum contrarium videtur, sed aliud quoque non minus; nam in sequentibus ait: Et si ego testimonium perhibeo de meipso, testimonium meum verum non est. </div>
            <div type="sub" n="9">Utrum ergo horum accipiam? utrum falsum putabo? Nam si haec ita acceperimus nulla facta personae, nulla causae et caeterorum similium perquisitione, utraque falsa erunt. </div>
            <div type="sub" n="10">Si enim testimonium ejus verum non est, neque hoc ipsum verum est, neque posterius, neque prius. Quid ergo sibi vult? </div>
            <div type="sub" n="11">Multa nobis opus est vigilantia, imo potius Dei gratia, ne nudis verbis insistamus. Ita enim haeretici errant, dum neque scopum dicentis, neque audientium affectum explorant. </div>
            <div type="sub" n="12">Nisi ergo haec adjiciamus: imo alia quoque, ut tempora, loca, auditorum animum, multa consequentur absurda. </div>
            <div type="sub" n="13">Quid sibi vult ergo id quod jam dictum est? Dicturi erant Judaei: Si tu testimonium perhibes de teipso, testimonium tuum non est verum. </div>
            <div type="sub" n="14">Ideo haec praeoccupat ac si diceret: Dicetis utique mihi, Tibi non credimus: Nemo enim qui statim de se testimonium perhibeat, apud homines credetur. </div>
            <div type="sub" n="15">Illudergo, non est verum, non temere legendum, sed subintelligendum est secundum illorum opinionem, ac si diceret, Vobis non est verum. </div>
            <div type="sub" n="16">Non ergo contra dignitatem suam, sed contra illorum opinionem sic loquitur. Ac cum dicit, testimonium meum verum non est, illorum sententiam coarguit, necnon objectionem quam ipsi oblaturi erant. </div>
            <div type="sub" n="17">Cum vero dicit, Et si ego testimonium perhibeo de meipso, verum est testimonium meum, ipsam rei naturam ostendit, quod scilicet ipsum, utpote Deum, fide dignum credi oporteret, etiam cum de seipso loqueretur. </div>
            <div type="sub" n="18">Quia enim dixerat resurrectionem mortuorum et judicium, et quod qui credit in ipsum non judicatur, sed ad vitam venit, et quod sedens omnium rationes expetiturus, </div>
            <div type="sub" n="19">et quod eamdem habeat, quam Pater, potestatem et virtutem; cum haec omnia confirmaturus esset, alio modo hanc objectionem necessario primam ponit. </div>
            <div type="sub" n="20">Dixi, inquit, Sicut Pater suscitat mortuos et vivificat; sic et Filius quos vult vivificat. Dixi, Neque Pater judicat quemquam, sed omne judicium dedit Filio. </div>
            <div type="sub" n="21">Dixi honorandum esse Filium sicut Patrem; dixi, Qui non honorificat Filium, neque Patrem honorificat; dixi, Qui audit verba mea et credit ea, non videbit mortem, sed translatus est a morte ad vitam; </div>
            <div type="sub" n="22">dixi vocem meam mortuos suscitaturam esse, et nunc et postea; dixi, me rationem omnium peccatorum repetituram esse; dixi, me esse juste judicaturum, ac mercedem bene operantibus daturum. </div>
            <div type="sub" n="23">Quia ergo illa omnia prolata fuerant, et magna quidem erant, necdum tamen data fuerat horum clara demonstratio, sed obscura plane; </div>
            <div type="sub" n="24">primo quod objiciebatur ponit, ad dictorum veram rationem venturus; ac si ita loqueretur, etsi non iisdem verbis. Sed fortasse dicetis: haec omnia tu dicis, nec es fide dignus testis, qui tibi ipsi testimonium perhibeas. </div>
            <div type="sub" n="25">Hac itaque ratione primo solvens illorum contentionem, quod ea quae dicturi erant proferret, ostenderetque se arcana cordis eorum nosse, et hanc primam virtutis suae demonstrationem exhibens, </div>
            <div type="sub" n="26">demum post objectionem prolatam, alias adfert demonstrationes claras et inexpugnabiles; tres adducens testes, opera sua, Patris testimonium, et Joannis praedicationem. Primumque testimonium ponit, id quod minus erat, nempe Joannis. </div>
            <div type="sub" n="27">Cum enim dixisset, alius est qui testimonium perhibet de me, et scio quia verum est testimonium ejus; subdidit: Vos misistis ad Joannem, et testimonium perhibuit veritati. </div>
            <div type="sub" n="28">Atqui si non est verum testimonium tuum, quomodo dicis, verum est testimonium Joannis; et, testimonium perhibuit veritati? </div>
            <div type="sub" n="29">Viden’ quam clarum vel inde sit illud, testimonium meum non est verum, adversus eorum suspicionem dictum fuisse? </div>
         </div>
         <div type="sec" n="2">
            <div type="sub" n="1">Quid si ille, inquies, testimonium ad gratiam perhibuit? Ne hoc dicerent, vide quomodo hanc amovit suspicionem. </div>
            <div type="sub" n="2">Non enim dixit, Joannes testimonium perhibuit de me; sed prius, Vos misistis ad Joannem, non misissetis autem, nisi fide dignum existimassetis. </div>
            <div type="sub" n="3">Quodque majus est, non miserunt interrogatum illum de Christo; sed fide dignum putabant de seipso testimonium ferentem, multoque magis de alio loquentem. </div>
            <div type="sub" n="4">Solemus enim nos homines, non perinde credere iis qui de se loquuntur, quam iis qui de aliis. Hunc vero ita veracem putabant, ut etiam de se loquens, alterius testimonio non egeret. </div>
            <div type="sub" n="5">Nam qui missi fuerant, non dixerunt, Quid dicis de Christo? sed, Tu quis es? Quid dicis de teipso? Tam mirabilem putabant hominem? Hoc ergo totum subindicavit, cum dixit, Vos misistis ad Joannem. </div>
            <div type="sub" n="6">Ideo Evangelista non solum dicit, eos misisse, sed de missis expresse dicit, fuisse ex Sacerdotibus et ex Pharisaeis, non e vulgo, nec qui corrumpi vel decipi possent, sed qui ejus dicta accurate perciperent. </div>
            <div type="sub" n="7">Ego autem non ab homine testimonium accipio. Cur ergo Joannis testimonium accipis? Illius certe testimonium, hominis non erat. Qui misit me, inquit, baptizare in aqua, ille mihi dixit. </div>
            <div type="sub" n="8">Itaque Joannis testimonium, Dei erat testimonium: ab illo enim didicerat ea quae dicebat. Sed ne dicerent, unde constat illum a Deo didicisse, et hinc adversum starent, illorum ora vehementer reprimit, et adhuc contra illorum opinionem edisserit. </div>
            <div type="sub" n="9">Neque enim verisimile erat multos haec scivisse, sed Joanni attendebant, ut ex se loquenti. Ideo ait: Ego ab homine testimonium non accipio. </div>
            <div type="sub" n="10">Si ab homine testimonium non accepturus, neque illo usurus eras, cur ejus testimonium adduxisti? Ne igitur haec dicerent, audi quomodo tali objectioni occurrat. Cum dixisset enim, Ab homine testimonium non accipio; subjunxit; sed haec dico, ut vos salvi sitis. </div>
            <div type="sub" n="11">Hoc est: Ego hujus testimonio humano non opus habebam, cum Deus sim; sed quia illum suspicitis et omnibus fide digniorem putatis: et ad illum quidem ut ad prophetam accurrebatis. </div>
            <div type="sub" n="12">Civitas enim ad Jordanem effundebatur. Mihi vero ne quidem miracula patranti credidistis: ideo hoc vobis testimonium commemoro. Ille erat lucerna ardens et lucens, vos autem voluistis exsultare ad horam in luce ejus. </div>
            <div type="sub" n="13">Ne dicerent enim, Quid si ille dixit, et nos non recepimus? dicta recepisse illos ostendit. Neque enim vulgares homines miserunt, sed Sacerdotes et Pharisaeos. Sic hominem mirabantur, nec poterant dictis ejus obsistere. </div>
            <div type="sub" n="14">Illud autem, ad horam, nimiam illorum facilitatem indicat, quod scilicet cito ab illo resilierint. Ego autem habeo majus testimonium Joanne. </div>
            <div type="sub" n="15">Si velletis enim secundum veram rerum seriem fidem accipere, ab operibus vos magis induxissem. Quia vero non vultis, ad Joannem vos duco; non quod ejus egeam testimonio; sed quia ideo omnia facio ut vobis salutem pariam. </div>
            <div type="sub" n="16">Testimonium enim majus habeo, quam Joannis ab operibus. Verum non ad id specto solum, ut a fide dignis viris apud vos commender; sed ut a vobis notis, qui apud vos mirabiles habeantur. </div>
            <div type="sub" n="17">Sic postquam illos incesserat his verbis, Voluistis exsultare ad horam in luce ejus, demonstraveratque illud eorum studium temporaneum ac minime firmum fuisse; </div>
            <div type="sub" n="18">cum lucernam ipsum vocavit, ostendit ipsum a semetipso lucem non habere, sed a gratia Spiritus. Necdum tamen dixit in quo differret ab ipso, quod scilicet ipse sol justitiae esset; </div>
            <div type="sub" n="19">sed cum illud subindicasset tantum, in illos vehementer invehitur, ostenditque illos eodem animi proposito, quo illum contemserant, Christo credere noluisse. </div>
            <div type="sub" n="20">Nam Joannem ad horam solum admirati sunt: quod nisi fecissent, cito illos ad Jesum ducturus erat. Postquam igitur illos omni ex parte indignos venia ostenderat, addidit: Ego autem habeo testimonium majus Joanne. </div>
            <div type="sub" n="21">Quale? Operum. Opera enim, inquit, quae dedit mihi Pater, ut perficiam ea, ipsa opera testimonium perhibent de me, quia Pater me misit. </div>
            <div type="sub" n="22">Hic paralyticum sanatum et alios multos commemorat. Verba quidem, dixisset forte quispiam eorum, illa magnifica Joannes ad gratiam dixerit; </div>
            <div type="sub" n="23">licet tamen hoc dicere non possent de Joanne ita philosophiae studioso, quem admirabantur: opera autem vel apud insanos, nulli erant suspicioni obnoxia. Ideo alterum adduxit testimonium dicens: </div>
            <div type="sub" n="24">Opera quae dedit mihi Pater, ut perficiam ea, ipsa opera quae ego facio testantur de me, quoniam misit me Pater. Hic accusationem de violato sabbato depellit. Quia enim dicebant illi, </div>
            <div type="sub" n="25">Quomodo potest a Deo esse, qui sabbatum non custodit? Ideo dixit, Quae dedit mihi Pater, etiamsi ille auctoritate sua ageret; sed ut validius probaret se Patri nihil contrarium facere, ideo quod longe minus erat posuit. </div>
         </div>
         <div type="sec" n="3">
            <div type="sub" n="1">Et cur, inquies, non dixit, Opera quae dedit mihi Pater, testificantur me Patri aequalem esse? </div>
            <div type="sub" n="2">Certe utrumque ex operibus edisci poterat, et ipsum nihil contrarium Patri facere, et aequalem genitori esse, id quod et alibi probat cum dicit: Si mihi non creditis, operibus meis credite, ut sciatis et credatis quia ego in Patre, et Pater in me est. </div>
            <div type="sub" n="3">Utrumque, inquam, testificatus esset, et se aequalem esse Patri, et se nihil facere Patri contrarium. Cur ergo non sic loquutus est; sed majore parte relicta, minorem posuit? Quia hoc primum erat, de quo erat quaestio. </div>
            <div type="sub" n="4">Nam etsi longe minus est credi ipsum a Deo venisse, quam credi Deo aequalem esse; illud enim prophetae dixerant, hoc vero minime; </div>
            <div type="sub" n="5">attamen ipse de minore parte magnam curam habet, gnarus si hoc admittatur, illud etiam facile admissum iri, et majore praetermissa, minorem memorat, ut per hanc et illam reciperent. </div>
            <div type="sub" n="6">Hoc peracto rursum adjicit: Qui misit me Pater, ipse testimonium perhibuit de me. Et ubi testimonium perhibuit de illo? In Jordane, cum dixit: Hic est Filius meus dilectus: ipsum audite. Verum hoc apparatu quodam egebat. </div>
            <div type="sub" n="7">Quod ad Joannem pertinebat, manifestum erat: ipsi namque miserant, neque id negare poterant; signa quoque clara erant: ipsi facta viderant, atque sanatum audierant et crediderant, ac propterea illum accusabant. </div>
            <div type="sub" n="8">Restabat demum ut Patris testimonium afferretur, quod inducturus subdidit: Nec vocem ejus unquam audistis. Et quomodo Moyses dicit, Deus loquebatur, Moyses respondit. </div>
            <div type="sub" n="9">Quomodo David linguam quam non noverat, audivit? Rursum Moyses, Si est gens talis, quae audivit vocem Dei? Neque speciem ejus vidistis. Atqui illum vidisse dicuntur Esaias, Jeremias, Ezechiel et alii plurimi. </div>
            <div type="sub" n="10">Quid ergo nunc sibi vult Christus? In philosophicam illos inducit disciplinam, paulatim ostendens, in Deo nec vocem nec speciem esse; sed superiorem illum esse et sonis et figuris hujusmodi. </div>
            <div type="sub" n="11">Nam ut dicendo, Neque vocem ejus audistis, non significat, illum vocem emittere, nec audiri; sic cum dicit, Neque speciem ejus vidistis; non dicit ipsum speciem habere, nec tamen videri. </div>
            <div type="sub" n="12">Verum neutrum horum habere Deum intelligit. Ne dicerent enim, frustra te jactas, Moysi tantum loquutus est Deus; </div>
            <div type="sub" n="13">dicebant enim, Nos scimus quia Moysi loquutus est Deus: hunc vero nescimus unde sit; ideo sic loquutus est, ostendens in Deo nec vocem nec speciem esse. </div>
            <div type="sub" n="14">Et quid hoc dico? Non modo vocem ejus non audistis, nec speciem vidistis, sed id de quo maxime gloriamini, de quo maxime inflati estis omnes, quod mandata ejus acceperitis et habeatis; </div>
            <div type="sub" n="15">ne illud quidem dicere potestis, ideo subjungit: Neque verbum ejus habetis in vobis manens; id est, mandata, praecepta, legem, prophetas. </div>
            <div type="sub" n="16">Etiamsi enim Deus haec praeceperit; attamen haec apud vos non sunt, quia mihi non creditis. </div>
            <div type="sub" n="17">Etsi enim passim et ubique dicant Scripturae, mihi esse credendum, vos tamen non creditis, palamque est verbum ejus a vobis abscessisse; </div>
            <div type="sub" n="18">ideo addit iterum: Quia ei quem misit ille vos non creditis. Deinde ne dicerent, Quomodo si vocem ejus non audivimus, tibi testimonium perhibuit? </div>
            <div type="sub" n="19">ait ille: Scrutamini Scripturas; illae enim sunt quae testimonium perhibent de me, indicans per has Deum testimonium perhibuisse. </div>
            <div type="sub" n="20">Nam et in Jordane et in monte testimonium perhibuit. Sed illam vocem non fert in medium. </div>
            <div type="sub" n="21">Fortassis enim non creditus fuisset. Nam aliam vocem non audierant, nempe in monte; aliam vero audierant quidem, sed non attenderant. </div>
            <div type="sub" n="22">Idcirco mittit illos ad Scripturas, ostendens Patris testimonium inde esse sumendum. Sublatis prius antiquis in quibus gloriabantur, vel quasi vidissent Deum, vel quasi vocem ejus audissent. </div>
            <div type="sub" n="23">Quia vero credibile erat ejus voci non credituros esse, eaque imaginaturos esse quae in monte Sina acciderunt, correcta prius ea quae suboriri poterat ea de re suspicione, et ostendens illa per demissionem quamdam facta esse, ipsos ad Scripturarum testimonium mittit. </div>
         </div>
         <div type="sec" n="4">
            <div type="sub" n="1">Et nos quoque quando contra haereticos pugnamus et armamur, hinc nos instruamus. </div>
            <div type="sub" n="2">Omnis enim Scriptura, inquit, divinitus inspirata, utilis est ad docendum, ad arguendum, ad corrigendum, ad instituendum in justitia, ut perfectus sit Dei homo, ad omne opus bonum instructus. </div>
            <div type="sub" n="3">Non ut alia habeat, aliis careat: nam talis homo perfectus non esset. Quae utilitas, quaeso, si assidue precetur, nec eleemosynam largiter eroget? </div>
            <div type="sub" n="4">vel si largiter eroget, sed rapax et violentus sit, idque faciat ad ostentationem et vanam gloriam? Vel si eroget quidem accurate, et ad placitum Dei; sed inde sese extollat et altum sapiat? </div>
            <div type="sub" n="5">vel si humilis quidem sit et jejuniis se exerceat, avarus tamen et usurarius et terrenis addictus, matremque malorum omnium in animam suam inducat? </div>
            <div type="sub" n="6">Avaritia namque radix omnium malorum est. Hanc formidemus, hoc fugiamus peccatum. Haec orbem terrarum subvertit: haec omnia miscuit: haec a beatissima Christi servitute nos abducit: </div>
            <div type="sub" n="7">Non potestis, inquit, Deo servire et mammonae, qui Christo contraria praecipit. Christus quippe dicit, Da indigentibus; ille, Rape ab indigentibus; </div>
            <div type="sub" n="8">Christus dicit, Insidiantibus tibi, et laedentibus te da veniam: hic contra, laqueos para adversus eos qui te nihil laeserunt. </div>
            <div type="sub" n="9">Christus dicit, Benignus et mansuetus esto; hic e contrario, Crudelis esto et inhumanus, et nihil esse existimato lacrymas pauperum; ut in illa die severum nobis constituat judicem. </div>
            <div type="sub" n="10">Tunc enim nobis omnia quae fecimus ante oculos versabuntur, laesique illi et nudati a nobis, omnem nobis defensionem intercludent. </div>
            <div type="sub" n="11">Si enim Lazarus qui nihil laesus fuerat a divite, sed nullam ab eo opem acceperat, acerbus ejus accusator exstitit, nec permisit ut veniam ullam consequeretur; </div>
            <div type="sub" n="12">quam, quaeso, defensionem habebunt, qui aliena rapiunt, nedum eleemosynam erogent, pupillorumque domos evertunt? </div>
            <div type="sub" n="13">Si illi qui Christum esurientem non nutrierunt, tantum ignem in caput suum attraxerunt, qui aliena rapiunt, mille lites movent, omniumque bona sibi adscribunt, qua consolatione fruentur? </div>
            <div type="sub" n="14">Hanc ergo cupiditatem ejiciamus. Ejiciemus autem si cogitemus injustos homines et avaros qui ante nos fuerunt et obierunt. Annon alii eorum pecuniis et laboribus fruuntur, ipsi supplicio, cruciatu et malis intolerabilibus plectuntur? </div>
            <div type="sub" n="15">Annon extremae dementiae fuerit, in solicitudine et aerumnis versari, ut et in hac vita laboribus atteramur, et hinc migrantes intolerabilibus torqueamur suppliciis atque laboribus, cum oporteret et hic in deliciis vivere? </div>
            <div type="sub" n="16">Nihil enim tantam voluptatem parit, quantam eleemosyna, conscientia pura; et defunctos ab omnibus erui malis, et innumera consequi bona. </div>
            <div type="sub" n="17">Sicut enim nequitia etiam ante gehennam, eos qui illam exercent supplicio afficere solet; sic et virtus etiam ante regnum, illam exercentibus delicias parat, bona spe, perenni voluptate vitam afficiens. </div>
            <div type="sub" n="18">Ut hanc itaque et hic et in futura vita consequamur, bonis incumbamus operibus. Sic enim et futuras adipiscemur coronas; </div>
            <div type="sub" n="19">quas utinam consequamur omnes gratia et benignitate Domini nostri Jesu Christi, per quem et cum quo Patri gloria, unaque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="41">
         <div type="title" n="title">Commentarius </div>
         <div type="title" n="title_2">[Homilia XLI] </div>
         <div type="sec" n="1">
            <div type="sub" n="1">Scrutamini Scripturas, quia vos putatis in ipsis vitam aeternam habere: et illae sunt quae testimonium perhibent de me: et non vultis venire ad me, ut vitam aeternam habeatis. </div>
            <div type="sub" n="2">Magnam, dilecti, de spiritualibus rationem habeamus, neque tamen nobis ad salutem satis esse putemus, si ea utcumque tractemus. </div>
            <div type="sub" n="3">Nam si in saecularibus rebus nemo magnum quidpiam lucrari deprehenditur, si obiter et perfunctorie agat, multo magis in spiritualibus rebus id eveniet, quia hae majori opus habent diligentia. </div>
            <div type="sub" n="4">Ideo Christus Judaeos ad Scripturas remittens, non ad simplicem lectionem, sed ad accuratum examen illos remittit. </div>
            <div type="sub" n="5">Neque enim dixit, Legite Scripturas; sed, Scrutamini Scripturas; quia ea, quae de ipso ibi dicuntur, multa opus habent investigatione. </div>
            <div type="sub" n="6">Sub umbra enim quadam occulta veteribus erant. Ideo illos accurate fodere jubet, ut in profundo posita reperire possint. </div>
            <div type="sub" n="7">Neque enim in superficie vel in conspectu jacent, sed quasi thesaurus quispiam profunde admodum recondita sunt. </div>
            <div type="sub" n="8">Qui vero profunde posita quaerit, nisi cum diligentia et labore quaerat, nunquam quod quaerit inveniet. </div>
            <div type="sub" n="9">Ideo postquam dixit, Scrutamini Scripturas, intulit: quia vos putatis in ipsis vitam aeternam habere. </div>
            <div type="sub" n="10">Non dixit, habetis, sed putatis habere, ostendens ipsos nihil magnum lucrari, dum putarent se ex sola lectione sine fide posse salutem consequi. </div>
            <div type="sub" n="11">Ac si diceret, Annon miramini Scripturas? annon vitae fontes esse arbitramini? His jam nitor et ego: hae namque sunt quae testimonium perhibent de me, et non vultis ad me venire, ut vitam aeternam habeatis. </div>
            <div type="sub" n="12">Jure ergo dicebat, vos putatis, quod nollent ipsi obtemperare, sed de simplici lectione gloriarentur. </div>
            <div type="sub" n="13">Deinde ne ex nimia cura in vanae gloriae suspicionem veniret, neve quod illorum fidem exigeret, putaretur quae sua erant curare; </div>
            <div type="sub" n="14">nam et Joannis vocem, et Dei testimonium et opera sua commemoraverat, vitamque promiserat; illis omnibus usus, ut eos ad se alliceret. </div>
            <div type="sub" n="15">Quia, inquam, credibile erat multos suspicaturos esse quod gloriam captaret, audi quid adjiciat. Gloriam ab homine non accipio; hoc est, illa non egeo. Non sum, inquit, talis naturae, ut hominum gloria opus habeam. </div>
            <div type="sub" n="16">Nam si sol a lucerna lucis additamentum non accipit, multo minus ego humana egebo gloria. Et cur haec dicis, si non egeas? Ut vos salvi sitis. </div>
            <div type="sub" n="17">Illud vero supra dixerat, et hic subindicavit his verbis, ut vitam habeatis. Affert et aliam causam. Quam? Sed cognovi vos, quia dilectionem Dei non habetis in vobis. </div>
            <div type="sub" n="18">Quia saepe quasi Deum diligerent persequebantur eum, quia aequalem se faciebat Deo, sciebatque ipsos non sibi credituros esse; ne quis diceret, Cur ita loqueris? </div>
            <div type="sub" n="19">Ut vos reprehendam, inquit, quia non propter dilectionem Dei me persequimini. Siquidem ipse mihi testimonium perhibet et per opera et per Scripturas. </div>
            <div type="sub" n="20">Sicut ergo antehac cum putaretis me Deo adversarium esse, me expellebatis; ita nunc ex quo haec demonstravi, accurrere vos oportebat, si Deum diligeretis; sed non vere diligitis. </div>
            <div type="sub" n="21">Ideo haec dixi, ut comprobarem vos fastu et jactantia duci, et invidiam vestram obtegere. </div>
            <div type="sub" n="22">Neque ex his tantum, sed ex futuris quoque hoc adstruit; nam ait: Ego veni in nomine Patris mei, et non recepistis me: si alius venerit in nomine suo, illum recipietis. </div>
            <div type="sub" n="23">Viden’ illum ubique dicere se ad hoc missum esse, et ex Patre judicium accepisse, nec quid posse a semetipso facere, ut omnem improbitatis ansam resecet? </div>
            <div type="sub" n="24">Sed quemnam dicit in suo proprio nomine venturum esse? Antichristum hic subindicat, eorumque nequitiam ineluctabili argumento demonstrat. </div>
            <div type="sub" n="25">Nam si tamquam Dei amatores me persequimini, multo magis Antichristum persequi oportuerit. Ille namque nihil simile proferet, neque a Patre se missum, neque ex ejus voluntate venire dicet. </div>
            <div type="sub" n="26">Sed contra, ea tyrannice rapiet quae non ad se pertinent, seque deum universorum profitebitur, ut Paulus ait: Supra omnem qui dicitur Deus aut colitur, ostendens se tamquam sit deus. </div>
            <div type="sub" n="27">Hoc enim est in proprio nomine venire. Ego vero non sic; sed in nomine Patris mei adveni. Vel hinc ostendi poterat ipsos non amare Deum, quod illum qui se diceret ab illo missum non reciperent. </div>
            <div type="sub" n="28">Jam vero ex contrario ostendit illorum impudentiam, ex eo quod Antichristum recepturi essent. Cum enim eum qui a Deo se missum dicebat non reciperent: </div>
            <div type="sub" n="29">eumque qui Deum non noverat, sed jactabundus se universorum deum dicebat, adoraturi essent; palam erat ex invidia et ex Dei odio persequutionem ortam esse. </div>
            <div type="sub" n="30">Ideo duas ponit dictorum causas, priorem nempe illam quae utilior erat, ut salvi sitis, ut vitam habeatis. </div>
            <div type="sub" n="31">Quia vero ipsum irrisuri erant, vehementiorem ponit, declarans si audientes non obtemperent, pro more suo Deum ubique facturum esse. </div>
         </div>
         <div type="sec" n="2">
            <div type="sub" n="1">Paulus certe de Antichristo loquens prophetice dicit, Mittet illis Deus operationem erroris, ut judicentur omnes qui non crediderunt veritati, sed consenserunt iniquitati. </div>
            <div type="sub" n="2">Christus autem non dicit esse venturum; sed, si venerit, auditoribus se attemperans, quia nondum completa erat tota illorum nequitia. Ideoque illius adventus causam tacuit. </div>
            <div type="sub" n="3">Paulus vero intelligentibus aperte illam declaravit; ille namque est qui omnem ipsis aufert excusationem. </div>
            <div type="sub" n="4">Deinde incredulitatis eorum causam his verbis aperit: Quomodo potestis vos credere, qui gloriam invicem accipitis: et gloriam quae a solo Deo est non quaeritis? </div>
            <div type="sub" n="5">Hinc iterum ostendens eos non illa quae solius Dei erant spectare; sed hoc obtentu, effectum suum velle tueri. </div>
            <div type="sub" n="6">Tantum enim aberat quin haec ad Dei gloriam facerent, ut humanam sibi potius quam divinam optarent. </div>
            <div type="sub" n="7">Quomodo ergo tantum odii pro Dei gloria susciperent, quam usque adeo contemnebant, ut humanam ipsi anteferrent? </div>
            <div type="sub" n="8">Postquam autem dixerat ipsos dilectionem Dei non habere, et duplici ratione id probaverat, tum per ea quae in se facta, tum per ea quae in Antichristo futura erant, </div>
            <div type="sub" n="9">insuperque clarius demonstraverat, esse illos omni venia indignos, sic illos redarguit Moysen accusatorem adducens: </div>
            <div type="sub" n="10">Nolite putare quod ego accusaturus sim vos apud Patrem. Est qui accusat vos Moyses, in quo vos sperastis. </div>
            <div type="sub" n="11">Si enim crederetis Moysi, crederetis forsitan et mihi: de me enim ille scripsit. Si autem illius literis non creditis, quomodo meis credetis verbis? </div>
            <div type="sub" n="12">Hoc est, ante me ille contumelia afficitur in iis quae contra me facitis. Moysi enim magis fidem negastis, quam mihi. Vide quomodo illos undique omni intercludat defensione. </div>
            <div type="sub" n="13">Dum me persequeremini, Deum vos diligere dicebatis? Ostendi vos hoc illius odio facere. Me accusatis quod sabbatum solvam et legem transgrediar? de hac accusatione me purgavi. </div>
            <div type="sub" n="14">Affirmatis vos fidem erga Moysem profiteri per ea quae contra me audetis? Ostendo ego illud maxime esse non credere Moysi. </div>
            <div type="sub" n="15">Tantum enim abest ut legi repugnem, ut is qui vos accusaturus est nullus alius sit, quam is qui legem vobis dedit. </div>
            <div type="sub" n="16">Ut igitur de Scripturis dicebat, In quibus putatis vitam aeternam habere; ita de Moyse ait; in quo vos sperastis, ex suis eos sermonibus capiens ubique. </div>
            <div type="sub" n="17">Et unde discemus, inquient Judaei, Moysen accusaturum esse, ac te non id vane jactitare? quid enim tibi cum Moyse commune? Sabbatum solvisti, quod jussit ille servandum: quomodo ergo ille nos accusaverit? </div>
            <div type="sub" n="18">Et quomodo probabitur, inquies, nos in alium qui in suo nomine veniat esse credituros? haec quippe omnia nullo teste dicis. </div>
            <div type="sub" n="19">Atqui haec omnia ex superioribus probantur: Quando enim ex operibus, ex Joannis voce, ex Patris testimonio in confesso fuerit me a Deo venisse, palam certe est Moysem ipsos accusaturum esse. </div>
            <div type="sub" n="20">Quid enim ille dixit? Annon, quod si quis signa faciens venerit, qui ad Deum ducat, futuraque vere pronunciet, ipsi credere oporteat? </div>
            <div type="sub" n="21">Annon Christus haec omnia fecit? Signa cum omni veritate edidit, omnes traxit ad Deum, praedictiones ex rerum eventu asseruit. At unde probatur ipsos alteri credituros esse? </div>
            <div type="sub" n="22">Ex eo quod Christum oderint. Nam qui eum qui ex Dei voluntate venit aversantur, Deo adversarium sine dubio recipient. </div>
            <div type="sub" n="23">Quod si Moysen nunc proferat, licet dixerit, Ego ab homine testimonium non accipio: ne mireris, non enim ad Moysen, sed ad divinam Scripturam illos remittit. </div>
            <div type="sub" n="24">Verum quia Scripturae minorem illis terrorem afferebant, legislatorem ipsum accusatorem inducens, majorem illis metum incussit, et singula eorum dicta confutat. </div>
            <div type="sub" n="25">Hic autem animum adhibe: Dicebant se ex Dei amore illum persequi; ostendit ille ipsos ex Dei odio id facere; dicebant se Moysi haerere, ille probat ipsos id agere, quod Moysi non crederent. </div>
            <div type="sub" n="26">Nam si legis studio tenebantur, oportuit illum recipere qui legem implebat. Si Deum diligebant, illi credere par erat, qui ad Deum trahebat; si Moysi credebant, oportuit illum adorare quem ipse praenunciavit. </div>
            <div type="sub" n="27">Quod si illi, priusquam mihi, fides negatur, nihil mirum si ego ab illo praenunciatus a vobis expellor. </div>
            <div type="sub" n="28">Sicut ergo illos, qui Joannem mirabantur, ostendit ipsum Joannem despicere ab iis quae contra se perpetrarunt; </div>
            <div type="sub" n="29">sic eosdem, cum se Moysi credere putent, ipsi non credere probat, atque omnia quae pro se illi afferebant, in caput ipsorum retorquet. </div>
            <div type="sub" n="30">Tantum abest, inquit, ut vos a lege retraham, ut ipsum legislatorem contra vos testem advocem. Quod ergo Scripturae id testificentur dicit: </div>
            <div type="sub" n="31">ubi autem testificentur non adjecit: majorem illis timorem incutere volens, ut ipsos ad explorandum et interrogandum excitaret. </div>
            <div type="sub" n="32">Nam si non rogatus dixisset, testimonium illi rejecissent. Jam vero si dictis attendissent, ante omnia oportebat ab illo quaerere et ediscere. </div>
            <div type="sub" n="33">Ideo enim non demonstrationes tantum, sed etiam sententias et minas frequentat, ut sic eos vel metu reducat: illi tamen silent. </div>
            <div type="sub" n="34">Talis enim res est malitia; quidquid dicatur vel fiat, non exsurgit, sed proprium virus servat. </div>
         </div>
         <div type="sec" n="3">
            <div type="sub" n="1">Quapropter par est omni expulsa animi nequitia, nullum nectere dolum. Ad pravos enim, inquit, pravas vias mittit Deus; </div>
            <div type="sub" n="2">et, Spiritus sanctus disciplinae effugiet dolum, et auferet se a cogitationibus, quae sunt sine intellectu. Nihil enim ita stultos reddit, ut nequitia. </div>
            <div type="sub" n="3">Subdolus enim, improbus, ingratus; hae quippe sunt nequitiae genera; si nihil laesus offendatur, si dolos nectat, annon summae dementiae indicia proferat? </div>
            <div type="sub" n="4">Nihil ita prudentes reddit, ut virtus: etenim gratos reddit, probos, benignos, mites, mansuetos, modestos: caetera omnia bona haec parere solet. </div>
            <div type="sub" n="5">Quid hoc modo affectis prudentius? Fons enim vere et radix prudentiae virtus est; malitia vero ex amentia ortum habet. Arrogans enim et iracundus deficiente prudentia his morbis capitur. </div>
            <div type="sub" n="6">Ideo Propheta dicebat, Non est sanitas in carne mea. Putruerunt et corruptae sunt cicatrices meae a facie insipientiae meae; </div>
            <div type="sub" n="7">ostendens peccatum quodvis ex insipientia ortum habere; contra vero virtute praeditum ac timentem Deum, omnium esse sapientissimum. </div>
            <div type="sub" n="8">Idcirco sapiens quidam dicit, Initium sapientiae timor Domini. Si ergo timere Deum, est sapientiam habere; malus non ita affectus, vere sapientia privatur. </div>
            <div type="sub" n="9">Vera autem privatus sapientia, omnium est insipientissimus. Atqui plurimi improbos admirantur, ut qui possint laedere ac nocere; </div>
            <div type="sub" n="10">non intelligentes ipsos omnium miserrimos censendos esse, quod dum caeteros se laedere putant, in seipsos gladium vertant: quod extremae dementiae est; </div>
            <div type="sub" n="11">nam inscii seipsos confodiunt, et dum alteri se nocere putant, seipsos jugulant. Ideo Paulus gnarus nos cum caeteros percutere volumus nosmetipsos interficere, dicebat: </div>
            <div type="sub" n="12">Quare non potius injuriam accipitis, quare non magis fraudem patimini? </div>
            <div type="sub" n="13">Injuriam enim non accipit qui non infert; nec malo afficitur, qui malum non operatur: quamvis id multis aenigma esse videatur qui philosophari nolunt. </div>
            <div type="sub" n="14">Haec cum sciamus, non eos qui laeduntur, vel injuriam accipiunt, sed illos qui injuriam inferunt, miseros praedicemus et deploremus. </div>
            <div type="sub" n="15">Hi enim maxime laeduntur, qui Deo bellum inferunt, et mille accusatorum ora aperiunt, malaque fama in hac vita laborant, atque ingens in futuro sibi parant supplicium. </div>
            <div type="sub" n="16">Ut contra ii qui laesi injurias fortiter ferunt, Deum habent propitium, omnesque se commiserantes, approbantes, laudantes. </div>
            <div type="sub" n="17">Hi in hac vita admodum celebres erunt, qui magnum philosophiae exemplum praebeant, et in futura vita aeternis fruuntur bonis, quae nos omnes assequi contingat, </div>
            <div type="sub" n="18">gratia et benignitate Domini nostri Jesu Christi, quicum Patri et simul Spiritui sancto gloria nunc et semper et in saecula saeculorum, amen. </div>
         </div>
      </div>
      <div type="hom" n="42">
         <div type="title" n="title">Commentarius </div>
         <div type="title" n="title_2">[Homilia XLII] </div>
         <div type="sec" n="1">
            <div type="sub" n="1">Post haec abiit Jesus trans mare Galilaeae, in partes Tiberiadis, et sequebatur eum multitudo magna, quia videbant signa quae faciebat super iis qui infirmabantur. </div>
            <div type="sub" n="2">Abiit ergo in montem Jesus, et ibi sedebat cum discipulis suis. Erat autem proximum pascha Judaeorum. </div>
            <div type="sub" n="3">Cum improbis noxiisque viris ne versemur, dilecti; sed quando virtutem nostram non laedent, id curemus, ne eorum insidiis ac nequitiae locum demus; ita enim omnis impetus frangitur. </div>
            <div type="sub" n="4">Ac quemadmodum jacula quando in durum firmumque locum incidunt, magno impetu in eos qui jaculantur resiliunt; </div>
            <div type="sub" n="5">quando autem violenter immissa nihil durum et asperum reperiunt, cito sedantur et desinunt: ita feri audacesque homines, cum repugnamus, magis exasperantur; cum vero cedimus, illorum furorem cito sedamus. </div>
            <div type="sub" n="6">Idcirco Christus, cum audissent Pharisaei ipsum plures quam Joannem discipulos colligere, pluresque baptizare venit in Galilaeam, ut invidiam illorum exstingueret, et furorem, quem ipsos ex ea re concepisse verisimile erat, per secessum sedavit. </div>
            <div type="sub" n="7">Caeterum in Galilaeam reversus, non eadem adit loca. Non enim in Cana venit, sed trans mare. Idcirco sequebantur illum turbae multae, cum viderent signa quae faciebat. </div>
            <div type="sub" n="8">Quae signa? Cur illa non recenset? Quia hic Evangelista magnam libri sui partem concionibus replevit. </div>
            <div type="sub" n="9">Vide namque quomodo per annum integrum, imo in festo Paschae non aliud miraculum memoret, quam paralyticum et filium reguli cutatos. </div>
            <div type="sub" n="10">Neque enim omnia narrare voluit, id quod certe fieri non poterat; sed ex multis magnisque pauca dixit. Et sequebatur, inquit, eum turba multa, quia videbant signa quae faciebat. </div>
            <div type="sub" n="11">Non firma mente sequebantur: ad tantam enim doctrinam ex signis potius inducebantur; quod crassioris erat animi. Signa enim, inquit, non fidelibus, sed incredulis. </div>
            <div type="sub" n="12">At non hujusmodi populus apud Matthaeum: sed audi quomodo; Stupebant omnes de doctrina ejus, quia docebat eos tamquam potestatem habens. </div>
            <div type="sub" n="13">Cur autem montem nunc adiit, et ibi sedebat cum discipulis? Ob futurum signum. Quod autem discipuli tantum ascenderint, illa populi non sequentis culpa est. </div>
            <div type="sub" n="14">Neque hac solum de causa montem petiit, sed etiam ut nos doceret, tumultum et turbam esse vitandam, atque idoneam philosophiae esse solitudinem. </div>
            <div type="sub" n="15">Saepe autem ipse solus montem ascendit, et pernoctat orans, ut nos doceat, eum qui ad Deum accedit, omni tumultu vacuum esse, et tranquillum locum quaerere debere. </div>
            <div type="sub" n="16">Erat autem proximum Pascha dies festus Judaeorum. Cur, inquies, non ascendit ad diem festum, sed cum omnes Jerosolymam pergerent, ipse in Galilaeam venit: neque ipse solus, sed cum discipulis, et inde in Capernaum? </div>
            <div type="sub" n="17">Paulatim legem solvit, ex Judaeorum nequitia occasionem captans. Et cum sublevasset oculos, vidit turbam multam. </div>
            <div type="sub" n="18">Hic ostendit ipsum nunquam sine causa sedisse cum discipulis; sed fortassis ut accuratius ipsos alloqueretur et doceret; eosque sibi devinciret: </div>
            <div type="sub" n="19">unde discimus quantam illorum providentiam gereret, quam se demitteret, ut se illis attemperaret. Sedebant vero simul sese fortasse mutuo respicientes; Deinde respiciens videt multitudinem accedentem. </div>
            <div type="sub" n="20">Caeteri Evangelistae dicunt discipulos accedentes rogasse et obsecrasse illum ne dimitteret eos jejunos; hic vero Philippum inducit a Christo interrogatum. </div>
            <div type="sub" n="21">Utrumque mihi verum videtur, sed non eodem ipso tempore gestum; sed aliud alterum praecessisse; ita ut res diversae narrentur. Cur ergo Philippum interrogat? </div>
            <div type="sub" n="22">Sciebat qui discipuli plus doctrina egerent: hic enim est qui postea dicit: Ostende nobis Patrem, et sufficit nobis. </div>
            <div type="sub" n="23">Ideo prius illum instituit. Nam si absque ullo apparatu signum editum fuisset, non tantum apparuisset miraculum. </div>
            <div type="sub" n="24">Jam vero prius curat ut penuriam confiteatur, ut hinc majus ipsi videretur miraculum. Vide quid dicat ille: Unde nobis tot panes, ut manducent hi? </div>
            <div type="sub" n="25">Sic in veteri lege Moysi dicebat, idque antequam miraculum patraret: Quid est in manu tua? </div>
            <div type="sub" n="26">Quia enim miracula quae repente accidunt, priorum nobis oblivionem inducere solent, primo illum confessione sua alligavit, </div>
            <div type="sub" n="27">ut non deinde stupore perculsus confessae rei memoriam abjiceret, et hinc comparatione facta miraculi magnitudinem edisceret; quod hic etiam accidit. </div>
            <div type="sub" n="28">Interrogatus ille respondet: Ducentorum denariorum panes non sufficiunt illis, ut unusquisque modicum quid accipiat. Hoc autem dicebat tentans illum: ipse enim sciebat quid esset facturus. </div>
            <div type="sub" n="29">Quid sibi vult, tentans illum? Num ignorabat quid dicturus esset? Hoc dici nequit. </div>
         </div>
         <div type="sec" n="2">
            <div type="sub" n="1">Quaenam ergo est dicti sententia? Ex veteri lege possumus illam ediscere. Nam ibi quoque dicitur: Post haec tentavit Deus Abraham dicens: Tolle filium tuum unigenitum, quem diligis, Isaac. </div>
            <div type="sub" n="2">Neque enim id dixit, ut experiretur an obsequuturus esset, necne; utpote qui omnia videat antequam fiant. Sed humano more utrumque dictum est; </div>
            <div type="sub" n="3">ut cum dicit, Scrutatur corda hominum, non ignorantiam, sed accuratam cognitionem indicat; sic cum dicit, tentavit, nihil aliud sibi vult, quam ipsum accurate novisse. </div>
            <div type="sub" n="4">Vel aliud dici possit, ipsum nempe probatiorem eum reddidisse, dum et tunc Abrahamum, et nunc Philippum per interrogationem in majorem signi notitiam deduxit. </div>
            <div type="sub" n="5">Quapropter Evangelista, ne ex verbi simplicitate quid absurdum suspicareris, addidit, Ipse enim sciebat quid esset facturus. </div>
            <div type="sub" n="6">Caeterum illud maxime observandum; quomodo cum prava suspicio adest, statim eam Evangelista diligenter amoveat. </div>
            <div type="sub" n="7">Ut igitur hoc loco ne quid simile suspicarentur auditores, correctionem hanc addidit, Ipse enim sciebat quid esset facturus; </div>
            <div type="sub" n="8">sic et ibi cum ait: Judaei illum persequebantur, non solum quia solvebat sabbatum, sed etiam quia Patrem suum dicebat Deum, aequalem se faciens Deo. </div>
            <div type="sub" n="9">Nisi ea esset ipsius Christi sententia operibus confirmata, addidisset et ibi correctionem illam. </div>
            <div type="sub" n="10">Nam si in verbis Jesu timet Evangelista ne quis suspicionem habeat; multo magis in iis quae de illo alii dicerent suspicatus fuisset, si non vidisset veram de illo opinionem haberi: sed nihil dixit; </div>
            <div type="sub" n="11">sciebat enim Christi sententiam et immobile decretum. Ideoque cum dixisset, aequalem se faciens Deo, non usus est illa correctione; non enim corrupta illorum erat opinio, sed vera de illo sententia operibus confirmata. </div>
            <div type="sub" n="12">Cum ergo Philippum interrogasset, dicit Andreas frater Simonis Petri: Est puer unus hic, qui habet quinque panes hordeaceos, et duos pisces: sed haec quid sunt inter tantos? </div>
            <div type="sub" n="13">Sublimius cogitat Andreas quam Philippus, neque tamen penitus rem intellexit. Puto autem illum non sine causa ita loqui; sed cum audisset Prophetarum miracula, ut Elisaei circa panes. </div>
            <div type="sub" n="14">Hinc ascendit quidem ad quamdam sublimitatem, sed non ad culmen pervenit. </div>
            <div type="sub" n="15">Hinc discamus qui deliciis sumus dediti, quis cibus esset tam mirabilium virorum, quam tenuis, cujus generis, ipsosque in mensae frugalitate et conditione imitemur. </div>
            <div type="sub" n="16">Sequentia multam declarant imbecillitatem. Nam postquam dixerat, habet quinque panes hordeaceos, addidit: Sed haec quid sunt inter tantos? </div>
            <div type="sub" n="17">Putabat enim miraculorum editorem ex paucioribus pauciora, ex pluribus plura facturum esse. Sed non ita res se habebat. </div>
            <div type="sub" n="18">Nam perinde illi erat ex pluribus et ex paucioribus ingentem panum copiam parere. Neque enim subjecta materia opus habebat. </div>
            <div type="sub" n="19">Sed ne creatura videretur aliena esse ab ipsius sapientia, id quod perperam Marcionistae dicebant, ipsa creatura ad miracula patranda usus est. </div>
            <div type="sub" n="20">Cum ergo ambo discipuli non sperarent, tunc miraculum edit. Sic enim magis illi lucrati sunt, cum prius rei difficultatem confessi essent, ut re peracta Dei virtutem nossent. </div>
            <div type="sub" n="21">Quia enim futurum signum erat, quod a prophetis editum fuerat, etiamsi non pari modo, et praemissa gratiarum actione ipsum editurus erat, ne imbecilli in suspicionem inciderent; </div>
            <div type="sub" n="22">vide quomodo per omnia mentes erigat et differentiam ostendat. Cum enim nondum panes apparerent, miraculum edit; </div>
            <div type="sub" n="23">ut intelligas ea quae non exsistunt, ut ea quae sunt, ipsi subdita esse, ut Paulus ait, Qui vocat ea quae non sunt, ac si essent. </div>
            <div type="sub" n="24">Ac si enim apparata mensa esset, jussit eos statim discumbere, sicque discipulorum mentem erexit. </div>
            <div type="sub" n="25">Cum autem ex interrogatione lucrati essent, statim paruerunt, nec turbati sunt, neque dixerunt: Quid hoc est? Cur discumbere jubes, cum nihil in medio appareat. </div>
            <div type="sub" n="26">Sic antequam signum viderent credere coeperunt, qui initio ita non credebant, ut dicerent, Unde ememus panes? </div>
            <div type="sub" n="27">Imo alacriter turbas discumbere jusserunt. Sed cur paralyticum sanaturus, mortuum suscitaturus, mare sedaturus, non precatur; hic vero cum de panibus agitur id facit? </div>
            <div type="sub" n="28">Ut doceat, ante cibum gratias esse Deo agendas. Alioquin autem in minimis id facere solet, ut discas illum non quod indigeat ita facere. </div>
            <div type="sub" n="29">Si enim indiguisset, potius id in majoribus fecisset. Qui vero illa cum auctoritate fecit, haec sese haud dubie demittendo peregit. </div>
         </div>
         <div type="sec" n="3">
            <div type="sub" n="1">Ad haec vero turba magna aderat, cui persuadendum erat, se secundum Dei voluntatem venisse. </div>
            <div type="sub" n="2">Quapropter quando solus signum quodpiam edit, nihil hujusmodi exhibet: quando autem multis praesentibus id agit; </div>
            <div type="sub" n="3">ut illis suadeat se non esse Deo adversarium neque Patri contrarium, per gratiarum actionem illam suspicionem tollit. Et dedit discumbentibus, et impleti sunt. </div>
            <div type="sub" n="4">Viden’ differentiam inter servum et dominum? Illi namque, ut qui ad mensuram gratiam haberent, sic miracula patrabant; Deus autem absoluta agens potestate, cum auctoritate omnia operabatur. </div>
            <div type="sub" n="5">Et dixit discipulis, Colligite fragmenta. Illi vero collegerunt, et impleverunt duodecim cophinos. </div>
            <div type="sub" n="6">Haec non erat superflua ostentatio; sed ideo factum ne praestigiae viderentur esse, ideoque ex subjecta materia creat. </div>
            <div type="sub" n="7">Cur non turbis gestanda dedit illa, sed discipulis? Quia hos maxime instituere volebat, qui futuri erant doctores orbis. </div>
            <div type="sub" n="8">Multitudo namque non magnum adhuc lucrum ex miraculis reportatura erat. Statim quippe sunt obliti, aliudque miraculum requisierunt. </div>
            <div type="sub" n="9">Discipuli vero non parvam hinc utilitatem accepturi erant. Nec parva hinc damnatio Judae fuit, quod cophinum gestaret. </div>
            <div type="sub" n="10">Quod autem illud ad eorum institutionem factum sit, liquet ex eo quod postremo dicitur, quod illis in memoriam revocaverit dicens: Nondum cogitatis quot cophinos accepistis? </div>
            <div type="sub" n="11">Eademque de causa factum est ut cophini discipulis numero pares essent. Deinde vero quoniam instituti fuerant, non tot superfuerunt, sed sportae septem. </div>
            <div type="sub" n="12">Ego vero non modo miror panum copiam, sed cum copia fragmentorum, numeri quoque accurationem, quod neque plus neque minus redundare curaverit, </div>
            <div type="sub" n="13">sed quantum voluit, quod praesciret quantum insumendum foret; quod ineffabilis erat potestatis. </div>
            <div type="sub" n="14">Confirmarunt itaque fragmenta utrumque miraculum, et probarunt rem non esse imaginariam, et ex iis quae comederant superfuisse. </div>
            <div type="sub" n="15">Piscium vero miraculum, tunc ex subjectis piscibus factum est. Post resurrectionem vero, non ex subjecta materia. Quare? </div>
            <div type="sub" n="16">Ut discas ipsum etiam nunc materia usum fuisse; non quod illa ut fundamento egeret, sed ut haereticorum ora obstrueret. </div>
            <div type="sub" n="17">Turbae autem dicebant, quia hic est vere propheta. O gulae aviditatem! innumera ediderat his mirabiliora, et nusquam hoc confessi sunt, nisi cum essent exsaturati. </div>
            <div type="sub" n="18">Inde ergo liquet ipsos prophetam quemdam eximium exspectavisse. Nam illi dicebant, Tu es propheta? </div>
            <div type="sub" n="19">hi vero, hic est propheta. Jesus autem cum cognovisset quia venturi erant ut raperent eum et facerent eum regem: secessit iterum in montem. </div>
            <div type="sub" n="20">Papae, quanta gulae tyrannis! quanta volubilitas animi! Non ultra legem vindicant, non ultra violatum sabbatum curant, non ultra Dei zelo moventur, sed repleto ventre omnia abjecerunt. </div>
            <div type="sub" n="21">Tum propheta apud illos erat, et regem erant coronaturi: Christus autem fugit. Quare? Ut nos doceat spernendas esse dignitates, et ostendat se nulla ex terrenis rebus opus habere. </div>
            <div type="sub" n="22">Nam qui omnia vilia elegit et matrem, et domum, urbem, educationem, vestimenta, non ex terrenis conspicuus futurus erat. </div>
            <div type="sub" n="23">Nam caelestia clara magnaque erant, Angeli, stella, Pater clamans, Spiritus testificans, prophetae jam olim praedicantes. In terra autem vilia omnia erant, ut sic ejus potestas magis appareret. </div>
            <div type="sub" n="24">Venit certe nos instituturus, ut contemnamus praesentia, neque admiremur ea quae in hac vita splendida videntur; sed ea omnia irrideamus, futuraque amemus. </div>
            <div type="sub" n="25">Nam qui praesentia miratur, non mirabitur ea quae in caelis sunt. Ideo dicebat Pilato: Regnum meum non est de hoc mundo; ne videretur humano metu et potentia ad persuadendum uti. </div>
            <div type="sub" n="26">Cur ergo dicit propheta: Ecce rex tuus venit tibi mansuetus, sedens super subjugalem? </div>
            <div type="sub" n="27">Hic de regno loquitur caelesti, non de terreno. Ideo rursum dicebat, Gloriam ab homine non accipio. </div>
         </div>
         <div type="sec" n="4">
            <div type="sub" n="1">Discamus ergo, dilecti, humanos honores spernere, non desiderare. Honore namque magno afficimur, cui comparatus humanus honor, contumelia est, risus et comoedia; </div>
            <div type="sub" n="2">ut et divitiae terrenae illis comparatae paupertas sunt, et vita haec sine illa mors est. Sine, inquit, mortuos sepelire mortuos suos; sic gloriae haec, si ad illam conferatur, pudor est et risus. </div>
            <div type="sub" n="3">Ne igitur hanc aucupemur. Nam si ii qui dant illam umbra et somniis sunt viliores, multo magis ipsa gloria: </div>
            <div type="sub" n="4">Gloria enim hominis tamquam flos foeni. Quid flore foeni vilius fuerit? Sed etiamsi diuturna esset, quid hinc animae lucri? nihil; </div>
            <div type="sub" n="5">imo admodum nocet et servos efficit, emtitiis servis deteriores, qui non uni domino, sed duobus, tribus, millibus, diversa mandantibus serviant. </div>
            <div type="sub" n="6">Quanto melius est liberum esse, quam servum? Liberum quidem ab hominum servitute, servum imperanti Deo. </div>
            <div type="sub" n="7">Si vis tandem amare gloriam, ama; sed immortalem: nam ejus et spectaculum splendidius est, et lucrum majus. </div>
            <div type="sub" n="8">Hi te jubent dispendio tuo ipsis placere: Christus vero contra centuplum donorum tibi retribuit, et his vitam aeternam addit. </div>
            <div type="sub" n="9">Quid ergo melius, in terra an in caelis, hominibus an Deo, admirationi esse? damno, an lucro tuo? coronari ad unam diem, an ad infinita saecula? </div>
            <div type="sub" n="10">Da egenti non tripudianti, ne cum pecuniis tuis animam illius perdas. Tu enim quod haec studiose et intempestive colas, perniciei illius auctor es. </div>
            <div type="sub" n="11">Si scirent enim illi qui orchestrae dant operam ex arte nihil sibi fore lucri, jam pridem destitissent. </div>
            <div type="sub" n="12">Cum autem te vident plaudentem, accurrentem, sumtus profundentem, tua exhaurientem, etiamsi nollent pergere, lucri cupidine tenentur. </div>
            <div type="sub" n="13">Si scirent, neminem sua laudaturum esse, cito desisterent a laboribus, lucro cessante. Cum vero rem admirationi multis esse vident, inescantur laudibus. </div>
            <div type="sub" n="14">Cessemus inutiliter impendere. Discamus qua in re et quando impendere oporteat: ne utrinque Deum ad iram provocemus, et congregando unde non licet, et dispergendo in quae non oporteret. </div>
            <div type="sub" n="15">Qua vindicta non dignus es cum pauperem praetercurrens, meretrici largiris? </div>
            <div type="sub" n="16">Etiamsi enim ex justis laboribus erogares, annon culpa esset, nequitiae mercedem dare, et pro merita poena honorem impendere? </div>
            <div type="sub" n="17">Cum vero spoliatis pupillis, senibusque nudatis, lascivos alis, cogita quis ignis tanto sceleri sit paratus. </div>
            <div type="sub" n="18">Audi quid dicat Paulus: Non tantum qui haec faciunt, sed qui laudant facientes. </div>
            <div type="sub" n="19">Fortasse acrius vos incessimus; sed si nos non incessamus, supplicia manent eos qui nunquam emendantur. </div>
            <div type="sub" n="20">Quid juvaret vos gratiose alloqui, reipsa supplicio propter opera afficiendos? Laudas saltantem, celebras, miraris? </div>
            <div type="sub" n="21">Ergo illo factus es deterior. Illum paupertas excusare videtur, etiamsi non culpa sit immunis; tu vero etiam hac defensione cares. </div>
            <div type="sub" n="22">Illum si interrogem, Cur aliis relictis artibus, hanc impuram et exsecrandam sectaris? Respondebit, Quia possum parvo labore multum lucrari. </div>
            <div type="sub" n="23">Te vero si interrogem, Cur lascivum miraris, qui ad multorum perniciem vitam ducit? Non poteris ad eamdem defensionem confugere, sed cogeris demisso vultu erubescere. </div>
            <div type="sub" n="24">Quod si nobis rationem exigentibus, ne mutire quidem potes; quando horrendum illud et inevitabile tribunal apparebit, ubi et cogitationum et actuum reddituri sumus rationem, quomodo stare poterimus? quibus oculis judicem respiciemus? </div>
            <div type="sub" n="25">quid dicemus? quam defensionem proferemus? quam excusationem aptam, ineptam habebimus? an nos id facere pro impensa, pro voluptate, pro aliorum pernicie, quos in illa arte perire cogimus? </div>
            <div type="sub" n="26">Nihil certe poterimus dicere; sed necessario puniemur, supplicio nunquam finiendo, nunquam terminando. </div>
            <div type="sub" n="27">Quod ne accidat, hic jam summo studio caveamus, ut cum bona spe hinc migrantes, aeterna bona consequamur; </div>
            <div type="sub" n="28">quae utinam omnes adipiscamur, gratia et benignitate Domini nostri Jesu Christi, per quem et cum quo Patri gloria, simulque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="43">
         <div type="title" n="title">Commentarius </div>
         <div type="title" n="title_2">[Homilia XLIII] </div>
         <div type="sec" n="1">
            <div type="sub" n="1">Ut autem sero factum est, descenderunt discipuli ejus ad mare, et cum ascendissent navem, venerunt trans mare in Capernaum. </div>
            <div type="sub" n="2">Et tenebrae jam factae erant, et non venerat ad illos Jesus. Mare autem, vento magno flante, exsurgebat. </div>
            <div type="sub" n="3">Non presens tantum corporaliter discipulis Jesus, sed etiam absens et procul versans, eorum studet utilitati. </div>
            <div type="sub" n="4">Cum enim et potens sit et sagax, per contraria idem ipsum operatur. Animadverte namque quid hic agat: relictis discipulis ascendit in montem. </div>
            <div type="sub" n="5">Illi vero absente magistro, ut sero factum est, descenderunt mare, et usque ad vesperam manserunt donec rediret. </div>
            <div type="sub" n="6">Adveniente vespera, non ultra se continere potuerunt, quin ipsum quaererent: tanto ejus amore flagrabant. Non dicunt, Vespera jam est, nox adest, quo nunc ibimus? </div>
            <div type="sub" n="7">Locus, hora periculo non vacant. Sed desiderio incensi navem conscendunt. Neque enim sine causa Evangelista tempus indicat; sed ut hoc pacto ferventem illorum amorem declaret. </div>
            <div type="sub" n="8">Cur ergo dimissis illis abit? Imo cur solus rursum apparet supra mare ambulans? Primo ut doceret illos, quam grave esset solos relinqui, atque hinc desiderium augeretur; secundo, ut potentiam ostenderet suam. </div>
            <div type="sub" n="9">Quemadmodum enim non omnem doctrinam cum turba audiebant, sic non omnia signa cum plebe videbant. </div>
            <div type="sub" n="10">Oportebat enim eos, quibus committendus orbis erat, aliquid amplius habere quam caeteros. Ecqua signa, inquies, soli viderunt? </div>
            <div type="sub" n="11">Transfigurationem in monte, hoc miraculum in mari, multa et miranda post resurrectionem; atque ut arbitror multa alia. </div>
            <div type="sub" n="12">Venerunt autem Capernaum, non gnari quidem, sed sperantes se ipsum ibi reperturos esse vel inter navigandum. </div>
            <div type="sub" n="13">Hoc subindicavit Joannes cum dixit, jam vesperam fuisse, necdum venisse Jesum, et mare magno reflante vento intumuisse. </div>
            <div type="sub" n="14">Cur ergo turbantur? Multa certe erant quae illos perterrefacerent, tempus, tenebrae namque erant; tempestas, mare namque intumuerat; locus, </div>
            <div type="sub" n="15">non enim prope terram erant: sed, cum remigassent quasi stadia viginti quinque; tandem adest res inexspectata, vident enim eum ambulantem super mare, iisque admodum perturbatis dixit: Ego sum, nolite timere. </div>
            <div type="sub" n="16">Cur ergo apparuit? Ut ostenderet se tempestatis sedandae auctorem. Hoc significat Evangelista cum dicit: Voluerunt accipere eum in navim, et statim navis prope terram fuit. </div>
            <div type="sub" n="17">Non modo enim tutam, sed etiam secundam ipsis navigationem praebuit. Turbae autem non se ambulantem super mare conspiciendum dedit: nam majus signum erat, quam eorum imbecillitas ferret. </div>
            <div type="sub" n="18">Sed neque discipulis se ita diu videndum praebuit: sed simul et visus est et recessit. Videtur porro mihi aliud ab eo signum esse, quod apud Matthaeum narratur; imo multa probant diversum esse. </div>
            <div type="sub" n="19">Caeterum saepe eadem signa facit, ut ne insolita viderentur spectantibus; sed illa cum fide magna susciperent. Ego sum, nolite timere. </div>
            <div type="sub" n="20">Verbo timorem ex eorum animo pellit: non ita alibi cum Petrus dicebat: Domine, si tu es, jube me venire ad te. </div>
            <div type="sub" n="21">Cur ergo tunc non statim hoc acceperunt; nunc autem crediderunt? Quoniam tunc tempestas perseverabat agitabatque navem; nunc autem vox tranquillitatem peperit. </div>
            <div type="sub" n="22">Si res non ita sit, id certe erit quod supra dixi, illum saepe eadem edere signa, ut ex prioribus secunda credibiliora sint. Cur autem non ascendit in navem? </div>
            <div type="sub" n="23">Ut signum majus operaretur, simulque divinitatem suam clarius ostenderet; atque demonstraret, se cum gratias egit, non quod auxilio egeret id fecisse; sed ut se illis attemperaret. </div>
            <div type="sub" n="24">Permisitque tempestatem excitari, ut se semper quaererent; statimque sedavit, ut potentia sua cognosceretur; non ascendit autem in navim, ut majus miraculum faceret. </div>
            <div type="sub" n="25">Altera autem die turba quae stabat ibi, videns quia navicula alia non erat ibi nisi una, in quam ascenderant discipuli ejus, et quia Jesus non introisset cum discipulis suis in navim: </div>
            <div type="sub" n="26">ascenderunt et ipsi in alias naviculas quae venerant ex Tiberiade. Cur haec minutatim Joannes recenset; imo cur non dixit, altera die turbas transfretantes abiisse? </div>
            <div type="sub" n="27">Aliud quidpiam nos vult docere. Quid illud? Christum etsi non palam, clanculum tamen turbis id suspicandum reliquisse: nam ait: </div>
            <div type="sub" n="28">Vidit turba, quia navicula alia non erat ibi, nisi una; et quod Jesus non ascendisset cum illis, et conscensis naviculis ex Tiberiade, venerunt Capernaum quaerentes Jesum. </div>
            <div type="sub" n="29">Quid enim aliud suspicandum relinquebatur, quam quod mare pedibus trajiciendo venisset? </div>
            <div type="sub" n="30">non enim dici poterat ipsum in alia navi trajecisse: nam una, inquit, erat in quam ingressi sunt discipuli ejus. </div>
            <div type="sub" n="31">Attamen post tantum miraculum non interrogarunt eum quomodo trajecisset, nec de tanto miraculo inquisierunt. </div>
            <div type="sub" n="32">Sed quid dicunt, Rabbi, quando huc venisti? nisi quis fortasse dicat hic quando poni pro quomodo. </div>
         </div>
         <div type="sec" n="2">
            <div type="sub" n="1">Operae precium autem est hic perpendere volubilem illorum voluntatem: </div>
            <div type="sub" n="2">nam qui dixerant, hic est propheta; qui studuerant illum rapere et regem suum constituere, postquam illum invenerunt, nihil hujusmodi cogitant, sed abjecta miraculi memoria, ut puto, non illum ita uberius mirantur. </div>
            <div type="sub" n="3">Et ideo fortassis illum perquirebant, ut cibo fruerentur, sicut antea. Mare Rubrum trajecerunt Moyse duce Judaei; sed magna hic erat differentia. </div>
            <div type="sub" n="4">Ille namque precans ut servus omnia faciebat; hic vero cum omni potestate. Illic flante noto cessit aqua, ita ut per siccum transire potuerint; </div>
            <div type="sub" n="5">hic autem majus fuit miraculum; aqua enim in sua manens natura, sic Dominum dorso suo gestavit, dictum illud confirmans, Ambulans supra mare tamquam supra pavimentum. </div>
            <div type="sub" n="6">Jure autem in Capernaum ingressurus, duram et immorigeram civitatem, miraculum panum edidit; </div>
            <div type="sub" n="7">ut non modo ex miraculis quae in civitate, sed etiam ex iis quae extra civitatem fecerat, ejus civium immorigerum animum emolliret. </div>
            <div type="sub" n="8">Nam quod tantae turbae in civitatem illam adventarent cum tanto fervore, quem lapidem non emollivisset? </div>
            <div type="sub" n="9">At illi nihil hujusmodi passi sunt; sed cibum solummodo corporeum cupiebant; ideoque a Jesu reprehenduntur. </div>
            <div type="sub" n="10">Haec cum sciamus, dilecti, gratias agamus Deo, non modo pro sensibilibus, sed multo magis pro spiritualibus donis. </div>
            <div type="sub" n="11">Sic enim et ille vult, et propter haec illa quoque dat, sensibilibusque imperfectiores allicit et praemonet, utpote qui hujus mundi rebus adhuc inhient. </div>
            <div type="sub" n="12">Verum si his acceptis in iisdem perseverent, reprehenduntur et increpantur. Nam paralytico illud primum dare voluit; sed qui praesentes erant id non patiebantur. </div>
            <div type="sub" n="13">Cum enim dixisset, Remittuntur tibi peccata, dicebant: Hic blasphemat. Ne, quaeso, simile quidpiam patiamur, spiritualium nobis potior sit ratio. </div>
            <div type="sub" n="14">Quare? Quia si spiritualia adsint, nihil damni ex corporalium privatione sequetur; si absint, quae nobis erit spes, quae consolatio? </div>
            <div type="sub" n="15">Quapropter pro his semper Deum rogare oportet et haec postulare. Haec petenda esse Christus docuit. </div>
            <div type="sub" n="16">Et si illam orationem excutiamus, nihil in illa carnale reperiemus, sed omnia spiritualia. Illud porro modicum sensile quod ibi petitur, ex modo spirituale efficitur. </div>
            <div type="sub" n="17">Nam nihil amplius petere quam panem supersubstantialem, hoc est, quotidianum, spiritualis et philosophici animi fuerit; </div>
            <div type="sub" n="18">quae vero praecedunt considera, Sanctificetur nomen tuum, adveniat regnum tuum, fiat voluntas tua sicut in caelo et in terra. </div>
            <div type="sub" n="19">Deinde postquam illud sensibile posuit, hoc praeterito statim ad spiritualem doctrinam redit, Dimitte nobis debita nostra, sicut et nos dimittimus debitoribus nostris. </div>
            <div type="sub" n="20">Non principatum, non divitias, non gloriam, non potentiam; sed omnia quae ad utilitatem animae conferebant, in oratione posuit: nihil terrenum, sed omnia caelestia. </div>
            <div type="sub" n="21">Si ergo jubemur abstinere a praesentibus hujus vitae rebus, quam miseri erimus, si illa petamus a Deo, quae si habeamus, ille jussit abjicere, ut nos a curis eximat; </div>
            <div type="sub" n="22">et si quae ille petere jussit, nullo modo curemus, imo ne cupiamus quidem? Illud certe est superflue loqui. Quapropter orando nihil perficimus. Quomodo ergo, inquies, improbi ditescunt? </div>
            <div type="sub" n="23">Quomodo iniqui, scelesti, raptores sunt opulenti? Non Deo praebente, absit. Et cur id Deus permittit? Permisit et diviti, ut ad majus illum reservaret supplicium. </div>
            <div type="sub" n="24">Audi quid dicatur illi: Fili, accepisti bona tua, et Lazarus mala. Nunc autem hic consolatur: tu vero cruciaris. </div>
            <div type="sub" n="25">Ne autem et nos hanc vocem audiamus, qui in deliciis frustra vivimus et peccata peccatis addimus: veras divitias, accuratam philosophiam sectemur, ut promissa consequamur bona, </div>
            <div type="sub" n="26">quorum utinam consortes simus, gratia et benignitate Domini nostri Jesu Christi, per quem et cum quo Patri gloria, unaque sancto Spiritui nunc et semper, et in saecula saeculorum, amen. </div>
         </div>
      </div>
      <div type="hom" n="44">
         <div type="title" n="title">Commentarius </div>
         <div type="title" n="title_2">[Homilia XLIV] </div>
         <div type="sec" n="1">
            <div type="sub" n="1">Respondit eis Jesus et dixit: Amen amen dico vobis, quaeritis me, non quia vidistis signa, sed quia manducastis ex panibus, et saturati estis. </div>
            <div type="sub" n="2">Operemini, non cibum qui perit, sed qui permanet in vitam aeternam. </div>
            <div type="sub" n="3">Clementia et lenitas non ubique utilis est, sed interdum magister acriore opus habet sermone. Nam cum ignavus crassiorque est discipulus, utendum stimulo, qui tantam ignaviam pungat. </div>
            <div type="sub" n="4">Id hic et alibi saepe fecit Filius Dei. Accedentibus enim ad Jesum turbis, adulantibus, dicentibusque: Rabbi, quando huc venisti? </div>
            <div type="sub" n="5">ut ostendat se honores contemnere hominum, et eorum tantum salutem spectare, asperius respondet, non ut corrigat modo; sed ut eorum mentem revelet et in medium referat. </div>
            <div type="sub" n="6">Quid enim ait? Amen amen dico vobis, definientis et affirmantis more, quaeritis me, non quia vidistis signa, sed quia comedistis de panibus, et saturati estis. </div>
            <div type="sub" n="7">Non ita vehementer, sed cum indulgentia agit. Non enim dixit: O lurcones, o voraces! tot miracula edidi, nec sequuti me, </div>
            <div type="sub" n="8">nec prodigia admirati estis; sed moderatius et clementius, Quaeritis me, non quia vidistis signa, sed quia comedistis de panibus, et saturati estis, non de praeteritis solum, sed etiam de praesenti signo loquens; </div>
            <div type="sub" n="9">ac si diceret: Non vos miraculum perculit, sed quia saturati estis, acceditis. Quod autem illud non per conjecturam diceret, statim illi ostenderunt. </div>
            <div type="sub" n="10">Nam ideo rursum accesserunt, ut eodem fruerentur bono. Ideo namque dicebant: Patres nostri comederunt manna in deserto. Rursus carnalem cibum expetunt, rem sane multa reprehensione dignam. </div>
            <div type="sub" n="11">Verum ille non in reprehensione sistit gradum, sed doctrinam adjicit his verbis: Operemini, non cibum qui perit, sed qui permanet in vitam aeternam, quam Filius hominis dat vobis. Hunc enim Pater signavit Deus. </div>
            <div type="sub" n="12">Id est, ne talem cibum, sed spiritualem curetis. Verum quia nonnulli ut otiose vivant hoc sermone abutuntur, ac si Christus opus manuum sustulerit: opportune ipsis respondeatur; </div>
            <div type="sub" n="13">totum quippe Christianismum calumniantur, et id efficiunt, ut ex desidia traducatur. </div>
            <div type="sub" n="14">Sed primo Paulus audiendus. Quid ille ait? Recordamini Domini dicentis, Beatius est dare, quam accipere. Atqui unde det qui nihil habet? </div>
            <div type="sub" n="15">Quomodo ergo Marthae dicit Jesus, Solicita es et turbaris erga plurima: porro unum est necessarium. Maria optimam partem elegit; et rursus, Nolite soliciti esse de crastino. </div>
            <div type="sub" n="16">Operae precium fuerit ad haec omnia respondere, non modo ut pigros excitemus, si tamen velint; sed etiam ne Scriptura divina secum pugnare videatur. </div>
            <div type="sub" n="17">Etenim alibi ait Apostolus, Rogamus autem vos ut abundetis et operam detis ut quieti sitis, et negotium vestrum agatis, et operemini manibus vestris, ut honeste ambuletis ad eos qui foris sunt. </div>
            <div type="sub" n="18">Et rursum, Qui furabatur, jam non furetur: magis autem laboret operando manibus suis, ut habeat unde tribuat necessitatem patienti. </div>
            <div type="sub" n="19">Hic Paulus non simpliciter praecipit operari, sed cum tanto labore, ut subveniatur indigenti. </div>
            <div type="sub" n="20">Et alibi quoque ait, Necessitatibus meis et eorum qui mecum sunt, ministraverunt manus istae. </div>
            <div type="sub" n="21">Et Corinthiis dicebat: Quae est ergo merces mea, ut Evangelium praedicans, sine sumtu ponam Evangelium? </div>
            <div type="sub" n="22">Et, In civitatem illam veniens, mansit apud Aquilam et Priscillam, et operabatur: Erant enim scenofactoriae artis. </div>
            <div type="sub" n="23">Haec contra dictum illud pugnare maxime videntur: jam solutio referatur. Quid ergo respondebimus? </div>
            <div type="sub" n="24">Non esse solicitum non significat a labore cessare; sed hujus mundi rebus non haerere, id est, non esse solicitum de crastina quiete, sed illam curam supervacuam putare. </div>
            <div type="sub" n="25">Potest enim qui operatur non in crastinum thesaurizare: potest qui laborat non solicitus esse: non enim idipsum est cura et operatio. Non ut operi confidens quis operetur, sed ut det egenti. </div>
            <div type="sub" n="26">Quod autem ad Martham dicitur, non laborem et operationem respicit; sed tempus considerandum esse statuit, neque concionis tempus circa carnalia expendendum esse. </div>
            <div type="sub" n="27">Non igitur, haec dicit, ut in desidiam illam conjiciat, sed ut ad audiendum convertat. Veni, inquit, ut vos necessaria doceam, tu de prandio solicita es? </div>
            <div type="sub" n="28">Me vis excipere, et lautam parare mensam? Alium para cibum, meis attenta sermonibus, sororis desiderium imitare. </div>
            <div type="sub" n="29">Non ergo hospitalitatem cohibet. Absit id ne dicatur, sed docet doctrinae tempore caetera curanda non esse. </div>
            <div type="sub" n="30">Cum porro dicit, Operemini, non cibum qui perit, non significat in desidia esse vivendum: hic enim maxime cibus est qui perit. </div>
            <div type="sub" n="31">Omnem quippe malitiam docuit desidia; sed indicat operandum et erogandum esse. Hic porro cibus non perit. </div>
            <div type="sub" n="32">Si quis porro otiosus ventri et deliciis deditus sit, is operatur cibum qui perit; </div>
            <div type="sub" n="33">contra si quis ex labore suo cibum, potum, vestem Christo dederit, hunc nemo sanae mentis dicat operari cibum qui perit, cujus cibi causa promittitur regnum, promittuntur illa bona. </div>
            <div type="sub" n="34">Hic cibus aeternum manet. Tunc quia illi nullam fidei rationem habuere, neque discere studuerunt quis haec fecisset, qua potestate; </div>
            <div type="sub" n="35">sed id unum curabant ut nihil operando ventrem implerent; hoc alimentum jure vocavit cibum qui perit. </div>
            <div type="sub" n="36">Corpora vestra, inquit, enutrivi, ut hinc aliam quaereretis escam, manentem, quae animam vestram enutriret. Vos autem rursum ad terrenam curritis. </div>
            <div type="sub" n="37">Ideo non intelligitis me non ad illam vos ducere imperfectam; sed ad illam non temporaneam, quae vitam praebeat aeternam, quae non corpus, sed animam alat. </div>
            <div type="sub" n="38">Deinde quia magnifice de se loquutus fuerat, cum diceret se daturum, ne iterum hoc dicto offenderentur, ut ipsi fidem faceret, donum ad Patrem refert; </div>
            <div type="sub" n="39">cum dixisset enim, Quem Filius hominis vobis dabit; subdidit, Hunc enim Pater signavit Deus; hoc est, Propterea misit qui hunc vobis cibum ferret: quod aliter potest explicari: </div>
            <div type="sub" n="40">nam alibi quoque Christus dicit: Qui audit sermones meos, hunc signavit Pater quia Deus verax est; hoc est, manifeste ostendit id quod mihi hic videtur subindicari. </div>
            <div type="sub" n="41">Nihil enim aliud est, signavit Pater, quam ostendit, revelavit testimonio suo. Se enim ipse ostendit; quia vero Judaeos alloquebatur, Patris testimonium in medium adduxit. </div>
         </div>
         <div type="sec" n="2">
            <div type="sub" n="1">Discamus itaque, dilecti, illa a Deo petere quae ab illo consentaneum est petere. Saecularia enim, quoquo modo accidant, nihil afferunt nocumenti. </div>
            <div type="sub" n="2">Nam si ditabimur, hic tantum deliciis fruemur: si in paupertatem inciderimus, nihil molesti patiemur. </div>
            <div type="sub" n="3">Sive prospera, sive tristia accidant, vim nullam ad voluptatem vel tristitiam habent, sed utraque contemnenda, ut quae quam celerrime transeant. </div>
            <div type="sub" n="4">Ideo haec jure via vocantur, quod praetereant, nec diu maneant. Futura vero utraque immortalia sunt, tam supplicium, quam regnum. </div>
            <div type="sub" n="5">Circa haec magnam geramus solicitudinem, ut illa fugiamus, haec assequamur. Quid enim utilitatis ex praesentibus deliciis? </div>
            <div type="sub" n="6">hodie sunt, cras avolabunt: hodie flos sunt splendidus, cras erunt pulvis dispersus: hodie ignis accensus, cras cinis exstinctus. </div>
            <div type="sub" n="7">Spiritualia vero non hujusmodi sunt; sed semper clara et florida, atque in dies splendidiora evadunt. </div>
            <div type="sub" n="8">Divitiae illae nunquam pereunt, nunquam transferuntur vel cessant, nunquam solicitudinem, invidiam et calumniam afferunt, non corpus perdunt, non animam corrumpunt, non livorem vel invidiam attrahunt; quae omnia in hisce reperiuntur divitiis. </div>
            <div type="sub" n="9">Gloria illa non in arrogantiam extollit, non tumorem parit, nunquam cessat, vel obscuratur. </div>
            <div type="sub" n="10">Quies atque deliciae in caelo perpetuae manent, semper immotae et immortales sine ullo fine vel termino. </div>
            <div type="sub" n="11">Hanc, obsecro, vitam desideremus. Si enim ipsam cupiamus, nullam praesentium rationem habebimus: sed haec omnia spernemus et deridebimus. </div>
            <div type="sub" n="12">Etiamsi quis nos in regiam evocet, quo nihil beatius existimatur, non annuemus, tali nempe fulti spe: </div>
            <div type="sub" n="13">nam iis qui caelestium amore capti sunt, id vile et nullius precii reputatur. Quidquid enim finem habet, non admodum expetendum est. </div>
            <div type="sub" n="14">Quod cessat et hodie est, et cras desinit, etiamsi maximum, perquam minimum et contemnendum videtur. </div>
            <div type="sub" n="15">Ne igitur ea quae fugiunt et dilabuntur, sed quae immota manent sectemur, ut illa consequi possimus, </div>
            <div type="sub" n="16">gratia et benignitate Domini nostri Jesu Christi, per quem et cum quo Patri gloria simulque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="45">
         <div type="title" n="title">Commentarius </div>
         <div type="title" n="title_2">[Homilia XLV] </div>
         <div type="sec" n="1">
            <div type="sub" n="1">Dixerunt ergo ad eum, Quid faciemus, ut operemur opera Dei? et dixit eis Jesus: Hoc est opus Dei, ut credatis in eum quem misit ille. </div>
            <div type="sub" n="2">Dixerunt ergo ei: Quod ergo tu facis signum, ut videamus et credamus tibi? Quid operaris? </div>
            <div type="sub" n="3">Nihil gula deterius, nihil turpius: haec obtusum et crassum ingenium, haec carnalem animam reddit, haec excaecat, nec sinit respicere. </div>
            <div type="sub" n="4">Animadverte quomodo haec Judaeis acciderint. Cum enim gulae inhiantes, saecularia solum nihilque spirituale cogitarent, multis illos Christus verbis excitat, acrimonia et indulgentia plenis. </div>
            <div type="sub" n="5">Neque tamen sic excitantur, sed adhuc humi jacent. Animum adhibe, quaeso; dixerat eis: Quaeritis me, non quia vidistis signa; sed quia manducastis ex panibus, et saturati estis. </div>
            <div type="sub" n="6">Incessit illos arguendo: ostendit quaenam sit esca quaerenda, cum ait, Operemini, non cibum qui perit. Addit praemium his verbis, sed qui permanet in vitam aeternam. </div>
            <div type="sub" n="7">Deinde eorum objectioni occurrit, dicendo se a Patre missum esse. Quid ergo illi? Quasi nihil audissent, Quid ergo faciemus, inquiunt, ut operemur opera Dei? </div>
            <div type="sub" n="8">Haec porro dicebant, non ut discerent et facerent, ut sequentia ostendunt; sed ut rursus ad cibum praebendum inducerent, et denuo saturarentur. </div>
            <div type="sub" n="9">Quid ergo Christus? Hoc est opus Dei, ut credatis in eum quem misit ille. Ad haec illi: Quod signum facis ut videamus et credamus? Patres nostri manducaverunt manna in deserto. </div>
            <div type="sub" n="10">Nihil his insipientius, nihil stultius. Cum signum adhuc in oculis esset, ac si nullum factum esset, dicebant, Quod signum facis? </div>
            <div type="sub" n="11">neque ipsi optionem signi relinquunt; sed putant se ad necessitatem illum reducturos esse, ut non aliud signum faceret, quam quod majorum suorum temporibus factum est. </div>
            <div type="sub" n="12">Ideo dicunt, Patres nostri manducaverunt manna in deserto, hoc modo se illum excitaturos esse putantes, ut hujusmodi signum faceret, quod illos carnaliter alere posset. </div>
            <div type="sub" n="13">Cur enim non aliud ex prioribus signis commemorarunt: etsi multa tunc facta fuissent in Aegypto, in mari, in deserto; sed solum manna proferunt? annon quia ventris tyrannide admodum tenebantur? </div>
            <div type="sub" n="14">quomodo autem vos qui prophetam illum vocastis, qui regem ipsum constituere voluistis, quia signum videratis, nunc ac si nihil factum sit, ingrati et perfidi estis, et signum petitis, parasitorum et canum famelicorum vocem emittentes? </div>
            <div type="sub" n="15">Nunc vobis manna admirationi est, cum anima vestra deficit? Et adverte ironiam. Non dixerunt, Moyses hoc fecit signum, tu quid facis? ne illum concitarent; sed honorifice admodum compellant, cibum exspectantes. </div>
            <div type="sub" n="16">Neque etiam dixerunt, Deus hoc fecit, tu vero quid facis? ne viderentur illum Deo exaequare; neque Moysem memorant, ne videantur humiliorem facere; sed in medio id posuerunt dicentes, Patres nostri manducaverunt manna in deserto. </div>
            <div type="sub" n="17">Poterat vero Christus dicere, Majus nunc miraculum edidi, quam Moyses, nec virga, nec precatione opus habeo, sed omnia a meipso feci. </div>
            <div type="sub" n="18">Quod si manna commemoratis, ecce panem vobis praebui. Verum non tunc tempus erat ita loquendi, sed unum curabat, ut illos ad spiritualem cibum deduceret. </div>
            <div type="sub" n="19">Et vide quam immensa cum prudentia respondeat: Non Moyses dedit vobis panem de caelo, sed Pater meus dat vobis panem de caelo verum. </div>
            <div type="sub" n="20">Cur non dixit, Non Moyses dedit, sed ego; sed pro Moyse Deum, pro manna seipsum posuit? Quia multa erat auditorum imbecillitas, ut ex sequentibus liquet. </div>
            <div type="sub" n="21">Etenim non illos his verbis cohibuit, tametsi initio dixerat, Quaeritis me, non quia vidistis signa, sed quia comedistis ex panibus, et saturati estis. Quia vero id quaerebant, in sequentibus quoque ipsos correxit, neque tamen illi destiterunt. </div>
            <div type="sub" n="22">Verum cum Samaritanae se aquam daturum polliceretur, Patrem non memoravit, sed ita loquutus est: Si scires quis est qui dicit tibi, Da mihi bibere, tu forsitan petisses ab eo, et dedisset tibi aquam vivam; et rursus, aqua quam ego dabo, nec remittit ad Patrem. </div>
            <div type="sub" n="23">Hic vero Patrem memorat, ut discas quanta esset Samaritanae fides, quanta Judaeorum imbecillitas. Non ergo de caelo manna erat: quomodo igitur de caelo dicitur esse? </div>
            <div type="sub" n="24">Quemadmodum volucres caeli dicit Scriptura; ac rursum, et intonuit de caelo Dominus. Panem autem verum vocat illum, non quod falsum esset miraculum de manna, sed quoniam hoc typus erat, non ipsa veritas. </div>
            <div type="sub" n="25">Cum vero Moysis meminisset, non se illi praetulit; nondum enim ipsum Moysi anteferebant, imo Moysem adhuc majorem putabant. </div>
            <div type="sub" n="26">Ideo cum dixisset, Non Moyses dedit, non adjecit, ego do, sed Patrem dare dicit. Tum illi, Da nobis panem hunc ad manducandum; adhuc enim rem esse sensilem putabant, adhuc ventrem implere exspectabant. </div>
            <div type="sub" n="27">Idcirco citius accurrerunt. Quid ergo Christus? Illos paulatim erigens adjicit: Panis Dei est qui descendit de caelo, et dat vitam mundo; non Judaeis tantum, sed universo orbi, inquit. </div>
            <div type="sub" n="28">Neque simpliciter cibum, sed vitam dicit alteram et diversam. Vitam autem dicit, quia omnes mortui erant. Illi vero adhuc terrae adhaerent ac dicunt: Da nobis hunc panem. </div>
            <div type="sub" n="29">Arguit autem illos quod quamdiu sensilem suspicabantur esse mensam, accurrerint; cum autem didicerunt mensam esse spiritualem, jam non accedant; </div>
            <div type="sub" n="30">dicitque: Ego sum panis vitae: qui venit ad me, non esuriet; et qui credit in me, non sitiet unquam. Sed dixi vobis, quia et vidistis me, et non creditis mihi. </div>
         </div>
         <div type="sec" n="2">
            <div type="sub" n="1">Hoc et Joannes superius dicere praeverterat: Quod novit loquitur, et quod vidit testificatur, et testimonium ejus nemo accipit. </div>
            <div type="sub" n="2">Et rursus Christus: Quod scimus loquimur, et quod vidimus testamur, et testimonium nostrum non accipitis. </div>
            <div type="sub" n="3">Illudque agit ut praemoneat illos et ostendat, se non illa re turbari, neque gloriam querere, vel ignorare secreta mentis eorum, sive praesentia, sive futura. </div>
            <div type="sub" n="4">Ego sum panis vitae. Jam in mysteriorum traditionem venturus est. Et primo de divinitate sua disputat dicens, Ego sum panis vitae. </div>
            <div type="sub" n="5">Neque enim hoc de corpore dictum est. De illo in fine loquitur: Et panis quem ego dabo, caro mea est; sed adhuc de divinitate agit. </div>
            <div type="sub" n="6">Etenim ille propter Deum Verbum panis est, quemadmodum hic propter advenientem Spiritum panis caelestis efficitur. </div>
            <div type="sub" n="7">Hic porro non utitur testibus, ut in superiori concione: eo quod haberet testimonium panum, et illi adhuc se credere simularent. </div>
            <div type="sub" n="8">Illic vero contradicebant et arguebant, ideoque hic sententiam profert. Illi spe carnalis cibi manent, neque turbantur, donec postea spe lapsi sunt. </div>
            <div type="sub" n="9">Verum neque sic etiam Christus tacuit, sed redarguit et increpat. Illi vero qui dum comederent prophetam illum vocarant, hic jam offenduntur, et fabri filium vocant. </div>
            <div type="sub" n="10">Non sic vero cum panes manducarent, sed dicebant, Hic est ille propheta, ipsumque regem constituere volebant. </div>
            <div type="sub" n="11">Indignari porro videbantur, cum diceret se de caelo descendisse; sed non haec vera erat indignationis causa, sed quod non ultra sperarent se mensa corporea fruituros esse. </div>
            <div type="sub" n="12">Nam si vere indignabantur, quaerendum erat quomodo panis vitae esset, quomodo de caelo descendisset. Nunc porro non id faciunt, sed murmurant. </div>
            <div type="sub" n="13">Quod autem non illa de causa offenderentur, hinc palam est, quod dicente Jesu, Pater meus dat vobis panem, non dixerint, Roga ut det; sed quid? Da nobis panem. </div>
            <div type="sub" n="14">Atqui non dixerat, Ego do; sed, Pater meus dat. Illi vero ex cibi cupiditate, illum dare cibum posse arbitrabantur. </div>
            <div type="sub" n="15">Qui vero ita credebant, quo pacto offendi debuerunt, cum dicentem audirent Patrem esse qui daret? Quae igitur causa est?Cum audirent non ultra comedendum esse, jam non credunt, et incredulitatis causam obtendunt, quod sublimiora loqueretur. </div>
            <div type="sub" n="17">Ideoque ait, et vidistis me, et non creditis; tum signa, tum Scripturarum testimonium subindicans: Illae enim sunt, inquit, quae testimonium perhibent de me; et, quod veni in nomine Patris mei, et non accipitis me; </div>
            <div type="sub" n="18">et, Quomodo potestis credere qui ab invicem gloriam accipitis? Omne quod dat mihi Pater, ad me veniet, et eum qui venit ad me, non ejiciam foras. </div>
            <div type="sub" n="19">Vide quomodo nihil non agat ad hominum salutem? Ideo autem hoc addidit, ne curiosius agere, et temere loqui videretur. </div>
            <div type="sub" n="20">Quid autem dicit? Omne quod dat mihi Pater, ad me veniet, et resuscitabo eum in novissimo die. Cur resurrectionem, cujus et impii consortes erunt, commemorat ut donum credentibus in se concessum? </div>
            <div type="sub" n="21">Quia non resurrectionem simpliciter, sed hanc peculiariter resurrectionem intelligit. Nam cum prius dixisset, non ejiciam eum, et non perdam de eo, tunc subdit resurrectionem. </div>
            <div type="sub" n="22">Nam in resurrectione alii ejiciuntur, ut ait: Tollite eum, et mittite in tenebras exteriores. Alii pereunt, ut his significatur, Timete potius eum, qui potest et animam et corpus perdere in gehennam. </div>
            <div type="sub" n="23">Itaque illud, Vitam aeternam do, hoc significat: Ibunt ii qui mala fecerunt in resurrectionem judicii; qui autem bona egerunt, in resurrectionem vitae. </div>
            <div type="sub" n="24">Hanc resurrectionem hic indicat, quae est bonorum. Quid porro sibi vult cum ait: Omne quod dat mihi Pater ad me veniet? </div>
            <div type="sub" n="25">Illorum incredulitatem perstringit, ostenditque eum qui non credit in ipsum, Patris voluntatem transgredi. </div>
            <div type="sub" n="26">Quod tamen ille non aperte dicit, sed subindicat: quod ubique facere deprehenditur, ut ostendat non se solum, sed Patrem etiam suum offendere eos qui non credunt. </div>
            <div type="sub" n="27">Nam si haec ejus voluntas est, et si ideo venit in mundum, ut salvum faceret universum orbem, qui non credunt, ejus voluntatem transgrediuntur. </div>
            <div type="sub" n="28">Cum ergo Pater aliquem dirigit, inquit, nihil prohibet eum ad me venire: deinde pergit, Nemo potest venire ad me, nisi Pater traxerit eum. </div>
            <div type="sub" n="29">Paulus vero dixit, Ipse tradit eos Patri: cum enim tradiderit regnum Deo et Patri. </div>
            <div type="sub" n="30">Quemadmodum ergo Pater cum dat, non se privat eo quod dat; sic et Filius cum tradidit, nullo sese fraudavit. Dicitur autem tradere, quia per eum accessum habuimus. </div>
         </div>
         <div type="sec" n="3">
            <div type="sub" n="1">Illud vero, per quem, de Patre quoque dicitur, ut hoc loco, Per quem vocati estis in communicationem Filii ejus, id est, per voluntatem Patris; ac rursum, Beatus es Simon Bar-jona, quia caro et sanguis non revelavit tibi. </div>
            <div type="sub" n="2">Hoc loco haec fere subindicat: Fides in me, non parva res est; sed superna gratia opus habet: et hoc ubique statuit: ostendens generosam animam a Deo attractam, opus habere fide. </div>
            <div type="sub" n="3">Sed dicet fortasse quispiam: si omne quod dat Pater, venit ad te, si illi item quos ille trahit, et si nemo potest ad te venire, nisi ipsi datum fuerit desuper; ii quibus non id dat Pater, omni sunt crimine liberi. </div>
            <div type="sub" n="4">Haec verba sunt et obtentus. Nam nostra quoque opus est voluntate: doceri quippe et credere ex voluntate est. </div>
            <div type="sub" n="5">Hic vero nihil aliud declarat his verbis, quod dat mihi Pater, quam, non vulgaris res est in me credere, neque id ex humano ratiocinio pendet, sed opus est superna revelatione, et pia anima quae revelationem recipiat. </div>
            <div type="sub" n="6">Et illud, qui venit ad me salvus erit, hoc sibi vult, magna fruetur providentia. Pro his enim veni, et carnem servique formam accepi. </div>
            <div type="sub" n="7">Deinde subdit, Descendi, non ut faciam voluntatem meam, sed voluntatem ejus qui misit me. Quid dicis? Aliane est tua, alia illius? </div>
            <div type="sub" n="8">Ne quis ergo id suspicetur, hanc deinde amovet suspicionem dicens, Haec est autem voluntas ejus qui misit me, ut omnis qui videt Filium, et credit in eum, habeat vitam aeternam. </div>
            <div type="sub" n="9">Annon haec est voluntas tua? Cur ergo alibi dicis, Ignem veni mittere in terram, et quid volo, nisi ut accendatur? </div>
            <div type="sub" n="10">Quod si tu hoc vis, palam est unam esse voluntatem: nam alibi quoque dicit: Sicut Pater suscitat mortuos et vivificat; sic et Filius quos vult vivificat: quae est ergo voluntas Patris? annon ut ne pereat ex eis quisquam? </div>
            <div type="sub" n="11">Hoc et tu vis. Non est ergo alia haec, alia illa voluntas. Sic et alibi quoque aequalitatem cum Patre firmius statuit, cum dicit: Ego et Pater veniemus, et mansionem apud eum faciemus. </div>
            <div type="sub" n="12">Hoc est: Non aliud facturus veni, quam illud quod Pater vult; nec aliam quam Patris voluntatem habeo. Omnia enim quae Patris sunt, mea sunt, et quae mea sunt, illius sunt. </div>
            <div type="sub" n="13">Si igitur Patris et Filii communia omnia, jure ait: Non ut faciam voluntatem meam. Verum hic non ita loquitur: sed illud ad finem remittit. </div>
            <div type="sub" n="14">Nam sublimia, ut dixi, adhuc celat, et velut sub umbra tegit, ut ostendat, quod si dixisset, haec est voluntas mea, contemsissent illi; ait ergo se illius voluntati cooperari, ut magis illos terreat, ac si diceret: </div>
            <div type="sub" n="15">Quid putatis? An quod non credendo me irritetis? Patrem meum ad iracundiam concitatis. Haec est enim voluntas ejus qui misit me, ut omne quod dedit mihi, non perdam ex eo. </div>
            <div type="sub" n="16">Hic ostendit se non eorum cultu indigere, neque ad usus vel honores suos, sed ad illorum salutem venisse; quod etiam in superiore concione dixit, Gloriam ab hominibus non accipio; et iterum, Haec dico, ut vos salvi siti. </div>
            <div type="sub" n="17">Semper enim et ubique hoc ostendere satagit, se illorum salutis causa venisse. Dicit autem se Patri gloriam parare, ut nulli sit suspicioni obnoxius. </div>
            <div type="sub" n="18">Quod autem ideo sic loquutus sit, in sequentibus ostendit: Qui voluntatem suam quaerit, inquit, gloriam propriam quaerit; qui autem quaerit gloriam ejus qui misit illum, hic verax est, et injustitia in illo non est. </div>
            <div type="sub" n="19">Haec est autem voluntas Patris, ut omnis qui videt Filium, et credit in eum, habeat vitam aeternam, et ego resuscitabo eum in novissimo die. </div>
            <div type="sub" n="20">Cur tam frequenter resurrectionem memorat? Ne praesentibus solum in rebus Dei providentiam statuant: </div>
            <div type="sub" n="21">ut si hic bonis non fruantur, ne ideo segniores sint, sed futura sperent; et si in praesenti non puniantur, ne ipsum contemnant, sed aliam exspectent vitam. </div>
         </div>
         <div type="sec" n="4">
            <div type="sub" n="1">Verum si illi nihil lucrati sunt, nos lucrari studeamus, de resurrectione saepe loquentes. </div>
            <div type="sub" n="2">Si ditescendi, rapiendi aut pravum quid faciendi voluntas subeat, statim diem illam cogitemus, et tribunal illud nobis describamus; haecque cogitatio efficacius quam frenum quodlibet, animi nostri impetum coercebit. </div>
            <div type="sub" n="3">Et aliis et nobis semper dicamus: Resurrectio est, et terribile tribunal nos manet. Si quempiam laetum et de praesentibus bonis tumentem videamus, idipsum dicamus, declarantes omnia hic esse mansura; </div>
            <div type="sub" n="4">sin alium dolentem aerumnisque pressum videamus, idipsum illi repraesentemus, nempe haec tristia finem habitura esse; sin supinum et effusum, idipsum illi accinamus, ipsum nempe segnitiei suae poenas daturum. </div>
            <div type="sub" n="5">Hoc dictum plus quam medicina quaevis animam nostram curabit. Est enim resurrectio, et resurrectio in januis est, non procul posita. </div>
            <div type="sub" n="6">Adhuc enim modicum, inquit Paulus, qui venturus est veniet, et non tardabit; et rursum, Omnes oportet nos manifestari ante tribunal Christi; id est, et malos et bonos; illos ut coram omnibus ignominia afficiantur; hos ut coram omnibus splendidiores evadant. </div>
            <div type="sub" n="7">Quemadmodum enim judices hic malos palam puniunt, bonos publice afficiunt honore; sic et illic fiet; ita ut illis pudor major, his gloria illustrior appareat. </div>
            <div type="sub" n="8">Haec itaque nobis singulis diebus praescribamus. Haec si semper versemus, nulla rerum praesentium et fluxarum nos occupare poterit. </div>
            <div type="sub" n="9">Nam quae videntur temporanea, quae non videntur aeterna sunt. Haec ergo frequenter nobis ipsis et mutuo dicamus: Resurrectio est et judicium, et operum reddenda ratio. </div>
            <div type="sub" n="10">Quotquot putant esse fatum, hoc dicant, et mox hujus morbi tabe liberabuntur. Nam si resurrectio est et judicium, non est fatum, quantumvis ipsi contendant. </div>
            <div type="sub" n="11">Verum pudet me Christianos docere resurrectionem. Nam qui docendus est esse resurrectionem, nec persuasum habet nullam esse necessitatem, nec res casu ac temere ferri, is certe non est Christianus. </div>
            <div type="sub" n="12">Ideo quaeso et obsecro, ab omnibus nos malis purgemus, nihilque non agamus ut consequamur veniam, excusationemque in illo die. </div>
            <div type="sub" n="13">Sed forte dicet quispiam: Quandonam consummatio, quando resurrectio erit? Quantum temporis effluxit, et nihil horum contigit? Sed erit, credite. </div>
            <div type="sub" n="14">Nam ante diluvium hoc dicebant, et deridebant Noe. Sed venit diluvium, et hos omnes non credentes absorbuit, ille solus credens servatus est. </div>
            <div type="sub" n="15">Et tempore Loti, divinitus immissam illam plagam non exspectabant, donec ignes et immissa fulmina omnes consumserunt. </div>
            <div type="sub" n="16">Neque tunc autem neque tempore Noe fuit aliquis futurorum index praevius; sed omnibus convivantibus, ebrietati indulgentibus, intolerabilia illa mala irruerunt. </div>
            <div type="sub" n="17">Sic erit resurrectio, nihil eam praenunciabit, sed hominibus laetantibus et rebus prosperis, superveniet. </div>
            <div type="sub" n="18">Ideo ait Paulus: Cum enim dicent pacem et securitatem, tunc repentinus ipsis superveniet interitus: sicut et dolor utero habenti. Et non effugient. </div>
            <div type="sub" n="19">Illud autem ideo ita providit Deus, ut semper simus expediti ad cavendum nobis, nec vel in ipsa securitate fidamus. </div>
            <div type="sub" n="20">Quid dicis? Non exspectas resurrectionem et judicium? Haec daemones confitentur, et tu non confiteris? Venisti huc, inquiunt, ante tempus torquere nos. </div>
            <div type="sub" n="21">Qui vero cruciatum futurum dicunt, illi et judicium, et rationes reddendas et supplicia norunt. Ne itaque Deum provocemus dum stulta audemus, et resurrectioni non credimus. </div>
            <div type="sub" n="22">Sicut enim in aliis nobis principium fuit Christus, ita et in hoc quoque. Nam ideo primogenitus mortuorum dicitur. </div>
            <div type="sub" n="23">Quod si resurrectio non esset, quomodo primogenitus futurus esset, nullo ex mortuis ipsum sequente? </div>
            <div type="sub" n="24">Si resurrectio non est, quomodo justitia Dei servabitur, cum tot improbi in prosperis, tot probi in aerumnis vitam exigant? Ubinam horum singuli secundum merita accipient, si non sit resurrectio? </div>
            <div type="sub" n="25">Nemo recte viventium resurrectionem non credit; sed probi quotidie diem illam optant, sanctam illam vocem proferentes, adveniat regnum tuum. </div>
            <div type="sub" n="26">Quinam ergo sunt qui resurrectionem non credunt? Qui in viis inquinatis ambulant, et impuram vitam ducunt, ut ait Propheta: Inquinatae sunt viae illius in omni tempore: auferuntur judicia tua a facie ejus. </div>
            <div type="sub" n="27">Non est enim, non est utique homo vitam ducens puram, qui non credat resurrectioni: ac qui nullius sibi conscii sunt mali, dicunt, sperant, et credunt, retributionem se esse accepturos. </div>
            <div type="sub" n="28">Ne itaque Deum irritemus, sed audiamus eum dicentem, Timete eum qui potest et animam et corpus perdere in gehennam; ut metu meliores facti, et hac pernicie liberati regno caelorum digni habeamur: </div>
            <div type="sub" n="29">quod utinam omnes consequamur, gratia et benignitate Domini nostri Jesu Christi, per quem et cum quo Patri gloria cum adorando, sanctissimo et vivifico ejus Spiritu, nunc et semper et in infinita saecula saeculorum, amen. </div>
         </div>
      </div>
      <div type="hom" n="46">
         <div type="title" n="title">Commentarius </div>
         <div type="title" n="title_2">[Homilia XLVI] </div>
         <div type="sec" n="1">
            <div type="sub" n="1">Murmurabant ergo Judaei de illo, quod dixisset, Ego sum panis, qui de caelo descendit, et dicebant, Nonne hic est Jesus filius Joseph, cujus nos cognoscimus patrem et matrem? Quomodo ergo dicit se e caelo descendisse? </div>
            <div type="sub" n="2">Quorum Deus venter est, et gloria in ignominia eorum, inquit de quibusdam Paulus Philippensibus scribens. Quod autem hi Judaei essent, palam est a praecedentibus, palam item est ab iis quae Christum adeuntes dicebant. </div>
            <div type="sub" n="3">Nam cum panem ipsis dedit, ipsorumque ventres implevit, prophetam vocabant, et regem constituere volebant; </div>
            <div type="sub" n="4">cum autem spiritualem cibum et vitam aeternam docuit, cum illos a sensilibus abduxit, cum de resurrectione loquutus est, ipsorumque mentem erexit; cum oportuisset illum maxime mirari, tunc murmurant et resiliunt. </div>
            <div type="sub" n="5">Atqui si hic erat propheta, ut prius dixerant: Hic est enim de quo dixit Moyses, Prophetam vobis suscitabit Dominus Deus de fratribus vestris, tamquam me: ipsum audite; oportuit ipsum audire dicentem, de caelo descendi. </div>
            <div type="sub" n="6">Verum non audiebant, sed murmurabant. Adhuc enim ipsum reverebantur ob recens panum miraculum. </div>
            <div type="sub" n="7">Ideo non manifeste contradicebant; murmurando tamen indignationem prae se ferebant, quia non qualem volebant ipsis mensam parabat. </div>
            <div type="sub" n="8">Et murmurantes dicebant, Nonne hic est filius Joseph? Unde palam est ipsos mirabilem ejus generationem nondum novisse. Idcirco adhuc eum Josephi filium dicunt. </div>
            <div type="sub" n="9">Neque tamen corripit eos, neque dicit, Non sum filius Josephi. Non quod Josephi filius esset, sed quod nondum possent admirabilem illum partum audire. </div>
            <div type="sub" n="10">Quod si partum illum secundum carnem nondum poterant audire, multo minus ineffabilem illum et supernum. Si quod humilius erat non revelavit, multo minus illa dixerit. </div>
            <div type="sub" n="11">Atqui hoc ipsos offendebat quod esset ex vili patre natus: attamen non revelavit, ne aliud tollens offendiculum, aliud inferret. </div>
            <div type="sub" n="12">Sed quid illis murmurantibus respondet? Nemo potest venire ad me, nisi Pater qui misit me, traxerit eum. </div>
            <div type="sub" n="13">Hic insurgunt Manichaei dicentes, nihil nos ex nobis ipsis posse, quod maxime probat, voluntatem nostram in nostra esse potestate. </div>
            <div type="sub" n="14">Sed si quis venit ad illum, inquit, quid opus habet ut trahatur? Verum hoc nostrum non tollit arbitrium, sed potius declarat nos auxilio opus habere. </div>
            <div type="sub" n="15">Hic autem non agitur de quovis homine accedente, sed de illo qui multo fruitur auxilio. Deinde modum ostendit quo trahit. </div>
            <div type="sub" n="16">Ne enim sensibile quidpiam de Deo suspicarentur, subjunxit: Non quia Deum vidit quisquam, nisi qui est a Deo: hic vidit Patrem. </div>
            <div type="sub" n="17">Quomodo trahit? inquit ille. Hoc propheta jam olim declaravit his verbis, Erunt omnes docibiles Dei. </div>
            <div type="sub" n="18">Vidistin’ fidei dignitatem, et quomodo non ab hominibus, nec per hominem, sed per Deum ipsum illud edocendi sint? </div>
            <div type="sub" n="19">Ideoque ut sermoni suo faceret fidem, ad prophetas ipsos remisit. Et si dictum est, inquit, ipsos fore docibiles Dei, cur aliqui non credunt? </div>
            <div type="sub" n="20">Quia illud de pluribus dictum est. Alioquin autem, non omnes prorsus, sed omnes qui voluerint, per prophetam significantur. </div>
            <div type="sub" n="21">Magister enim omnibus proponitur, paratus ad sua tradenda, qui doctrinam suam omnibus effundit: Et ego resuscitabo eum in novissimo die. </div>
            <div type="sub" n="22">Non parva hoc loco Filii dignitas. Siquidem Pater trahit et hic resuscitat, non dividens Patris et Filii opera: </div>
            <div type="sub" n="23">quomodo enim posset? sed ostendens potestatis aequalitatem, ut et illo loco: Et qui misit me Pater, testimonium perhibet de me. </div>
            <div type="sub" n="24">Deinde ne quidam de voce curiosius inquirerent, remisit illos ad Scripturas; ita et hic remittit eos ad prophetas, hos subinde adducens, ut ostendat se non esse Patri contrarium. </div>
            <div type="sub" n="25">At, inquies, quid antehac fuerunt? annon docibiles Dei erant? quid hoc in loco eximium est? quod tunc per homines res divinas discerent; nunc autem per unigenitum Filium Dei et per Spiritum sanctum. </div>
            <div type="sub" n="26">Deinde infert: Non quod Patrem viderit quisquam, nisi is qui a Deo est. Non secundum causae rationem hic loquitur, sed secundum modum substantiae. </div>
            <div type="sub" n="27">Nam si id diceret, Omnes a Deo sumus; in quo est praestantia et differentia Filii? et cur, inquies, non illud clarius expressit? Ob illorum infirmitatem. </div>
            <div type="sub" n="28">Nam si cum dixit, De caelo descendi, ita scandalizati sunt; quid futurum erat, si illud addidisset? </div>
            <div type="sub" n="29">Panem autem vitae seipsum vocat, quia vitam nobis parit et hanc et futuram: ideo adjicit: Si quis manducaverit ex hoc pane, vivet in aeternum. </div>
            <div type="sub" n="30">Panem vero hic dicit doctrinam salutarem, fidem in se, sive corpus suum. Utrumque enim animam roborat. </div>
            <div type="sub" n="31">Atqui alibi dixit, Si quis sermonem meum audierit, non gustabit mortem, et scandalizati sunt; hic vero non item; forte quia adhuc reverebantur eum ob subministratos panes. </div>
         </div>
         <div type="sec" n="2">
            <div type="sub" n="1">Animadverte autem quam ponat inter hunc panem et manna differentiam, ex utriusque nempe fine. Quod enim ille cibus nihil novum intulerit, adjicit: Patres vestri manducaverunt manna in deserto, et mortui sunt. </div>
            <div type="sub" n="2">Deinde id praecipue agit ut illis suadeat, se multo majoribus dignatos esse bonis quam patres ipsorum, de Moyse subobscure loquens et de viris illis mirabilibus. </div>
            <div type="sub" n="3">Ideo cum dixisset eos qui manna comederant mortuos esse, intulit, Qui manducat ex hoc pane, vivet in aeternum. </div>
            <div type="sub" n="4">Illud vero, in deserto, non sine causa posuit; sed indicans, illud non diu durasse, neque in terram promissionis venisse; hic autem panis non est hujusmodi. </div>
            <div type="sub" n="5">Et panis quem ego dabo, caro mea est, quam ego dabo pro mundi vita. Merito quis dubitans hic quaesierit: Cur hoc tempore haec loquutus sit, quae nihil proficerent, nihil aedificarent, imo potius aedificatis nocerent? </div>
            <div type="sub" n="6">Ex hoc, inquit, multi ex discipulis ejus retro abierunt dicentes, Durus est hic sermo, quis potest eum audire? </div>
            <div type="sub" n="7">Erant enim haec solis discipulis communicanda, ut Matthaeus ait, Seorsim loquebatur eis. </div>
            <div type="sub" n="8">Quid ad hoc dicemus? quaenam horum utilitas? Magna certe utilitas et necessitas. </div>
            <div type="sub" n="9">Quia enim instabant cibum petentes, sed corporeum, et majoribus suis praebitam escam memorantes, manna magnum quidpiam esse dicebant; </div>
            <div type="sub" n="10">ostendens illa omnia figuram et umbram esse; hunc vero cibum rei veritatem, escam memorat spiritualem. </div>
            <div type="sub" n="11">At, inquies, dicendum erat, Patres vestri manducaverunt manna in deserto, ego vero panem dedi vobis. </div>
            <div type="sub" n="12">Sed magnum erat discrimen; hoc videbatur minus esse, quod illud de caelo venisset, hoc autem panum miraculum in terra factum esset. </div>
            <div type="sub" n="13">Quia ergo quaerebant cibum de caelo delatum, ideo saepe dicebat, De caelo descendi. </div>
            <div type="sub" n="14">Si quis vero sciscitetur, cur de mysteriis loquutus sit; respondebimus, Tempus opportunum fuisse haec dicendi. </div>
            <div type="sub" n="15">Nam verborum obscuritas auditorem semper excitat et attentiorem efficit. Non ergo offendi oportuit, sed potius interrogare. Nunc autem illi abeunt. </div>
            <div type="sub" n="16">Nam si prophetam ipsum esse credebant, dictis credere oportuit. Itaque quod offensi sint, id ex eorum insipientia venit, non ex obscuritate sermonis. </div>
            <div type="sub" n="17">Tu vero consideres velim quomodo discipulos suos paulatim alliciat; hi enim sunt qui dicunt, Verba vitae habes, quo ibimus? </div>
            <div type="sub" n="18">Caeterum hic se datorem dicit, non Patrem: Panis quem ego dabo, caro mea est pro mundi vita. </div>
            <div type="sub" n="19">Verum non sic turbae, sed contra, Durus est hic sermo, inquiunt. </div>
            <div type="sub" n="20">Ideoque recedunt. Atqui non nova erat, neque variabat doctrina: nam Joannes illud supra subindicaverat, cum agnum ipsum vocavit. </div>
            <div type="sub" n="21">Sed, inquies, ipsi non intellexerant. Hoc et ego novi. Sed neque discipuli id sciebant. </div>
            <div type="sub" n="22">Nam si resurrectionem nondum satis clare intelligebant, ideoque ignorabant quid illud esset, Solvite templum hoc, et in tribus diebus excitabo illud; multo minus supra dicta capiebant, quae obscuriora erant. </div>
            <div type="sub" n="23">Quod enim prophetae surrexissent norant, licet id Scripturae non clare dicant: quod vero carnem quis manducaverit, nemo eorum dixerat. </div>
            <div type="sub" n="24">Attamen obtemperabant et sequebantur, atque confitebantur ipsum verba vitae aeternae habere. </div>
            <div type="sub" n="25">Illud enim discipuli est, Magistri verba non curiosius inquirere, sed audire et obsequi, ac tempus ad solutionem opportunum exspectare. </div>
            <div type="sub" n="26">Cur ergo contrarium accidit, inquient, et retrorsum abierunt? Id ex illorum insipientia evenit. </div>
            <div type="sub" n="27">Quando enim subit animum illa quaestio, quomodo, tunc una ingreditur incredulitas. </div>
            <div type="sub" n="28">Sic et Nicodemus turbabatur dicens, Quomodo potest homo intrare in ventrem matris suae? </div>
            <div type="sub" n="29">Sic et hi nunc turbantur dicentes: Quomodo potest hic nobis carnem suam dare ad manducandum? </div>
            <div type="sub" n="30">Nam si illud, quomodo, inquiris, cur de panibus non dicis, Quomodo quinque panes in tot alios multiplicavit? </div>
            <div type="sub" n="31">nam tunc saturari curabant solummodo, nec considerabant miraculum. </div>
            <div type="sub" n="32">Sed experientia, inquies, tunc docuit: Ergo experientia haec facilius credi oportuit. </div>
            <div type="sub" n="33">Ideo namque prius illud tam mirabile patravit, ut illo edocti, non ultra dictis fidem negarent. </div>
            <div type="sub" n="34">Illi quidem tunc temporis nihil utilitatis ex dictis retulerunt, nos reipsa beneficio fruimur. </div>
            <div type="sub" n="35">Quapropter discendum quid sit miraculum mysteriorum, cur data sint, quae illorum utilitas. </div>
            <div type="sub" n="36">Unum corpus sumus, inquit, et membra ex carne et ossibus ejus. Initiati dictis obsequantur. </div>
         </div>
         <div type="sec" n="3">
            <div type="sub" n="1">Ut ergo non solum per dilectionem, sed etiam reipsa, cum illa carne commisceamur; </div>
            <div type="sub" n="2">id quod efficitur per cibum quem ille dedit, ut ostendat nobis quanto erga nos ferveat amore, se nobis commiscuit, et in unum corpus totum constituit, ut unum simus, quasi corpus junctum capiti: </div>
            <div type="sub" n="3">nam ardentis amoris hoc est indicium. Hoc subindicans Job, de servis suis dicebat, a quibus sic amabatur, ut ejus carnibus admisceri peroptarent: </div>
            <div type="sub" n="4">ut enim ardentem amorem ostenderent, dicebant: Quis det nobis de carnibus suis, ut saturemur? </div>
            <div type="sub" n="5">Quod et Christus fecit, ad majorem nos amicitiam inducens, et suum nobis demonstrans amorem; neque se concupiscentibus videndum modo praebuit; </div>
            <div type="sub" n="6">sed tangendum, comedendum, dentibus terendum, commiscendum, desideriumque implevit omne. </div>
            <div type="sub" n="7">Ab illa ergo mensa recedamus tamquam leones ignem spirantes, diabolo terribiles, cogitantes quod sit caput nostrum, et quantam nobis dilectionem exhibuerit. </div>
            <div type="sub" n="8">Parentes saepe liberos suos aliis alendos tradunt; ego contra carnibus illos meis alo, meipsum appono: vos omnes nobiles esse volo, et bonam de futuris spem adfero. </div>
            <div type="sub" n="9">Nam qui in hac vita se vobis tradidit, multo magis in futura favebit. </div>
            <div type="sub" n="10">Frater esse vester volui, propter vos communem habui carnem et sanguinem: rursum vobis carnem et sanguinem trado, per quae congener vobis factus sum. </div>
            <div type="sub" n="11">Hic sanguis in nobis regiam floridamque exhibet imaginem: pulcritudinem parit incredibilem, animae nobilitatem marcescere non sinit, dum frequenter irrigat et nutrit. </div>
            <div type="sub" n="12">Sanguis enim non statim in nobis fit ex cibo, sed aliud quidpiam: hic vero sanguis confestim irrigat animam, et magnam vim indit. </div>
            <div type="sub" n="13">Hic sanguis digne acceptus daemonas procul pellit, Angelos ad nos advocat, ipsumque Angelorum Dominum. </div>
            <div type="sub" n="14">Daemones quippe fugiunt, ubi vident sanguinem Dominicum; accurrunt autem Angeli. Hic sanguis effusus totum orbem abluit. </div>
            <div type="sub" n="15">Multa de hoc sanguine beatus Paulus in epistola ad Hebraeos philosophice tradidit. Hic sanguis adyta et sancta sanctorum purgavit. </div>
            <div type="sub" n="16">Quod si ejus figura tantam vim habuit in Hebraeorum templo, in media Aegypto liminibus aspersus, multo majorem ipsa veritas habet. </div>
            <div type="sub" n="17">Hic sanguis aram auream sacravit: sine hoc non audebat princeps sacerdotum in adyta ingredi. </div>
            <div type="sub" n="18">Hic sanguis sacerdotes ordinabat, hic in figuris peccata abluebat: si in figuris tantam vim habuit; si umbram ita mors horruit, veritatem, quaeso, quantum formidabit? </div>
            <div type="sub" n="19">Hic sanguis salus animarum nostrarum est: hoc abluitur anima, hoc ornatur, hoc incenditur: </div>
            <div type="sub" n="20">hic igne splendidiorem mentem nostram reddit. Hic sanguis effusus caelum pervium fecit. </div>
         </div>
         <div type="sec" n="4">
            <div type="sub" n="1">Tremenda vere mysteria Ecclesiae; horrendum vere altare. Ex paradiso fons scaturiit sensiles emittens fluvios: ex hac mensa fons scaturit fluvios emittens spirituales. </div>
            <div type="sub" n="2">Ad hunc fontem eriguntur non salices infructuosae; sed arbores ad ipsum caelum pertingentes, quae fructus semper producunt tempestivos, qui nunquam marcescunt. </div>
            <div type="sub" n="3">Si quis aestuat, hunc adeat fontem, et ardorem temperet. Nam aestum fugat, et adusta omnia refrigerat: non quae ex solis ardore aestuant, sed quae igneis sagittis exusta sunt. </div>
            <div type="sub" n="4">Supernum enim habet principium et radicem, unde et irrigatur. Ex hoc fonte multi rivi manant, quos emittit Paracletus, Filiusque mediator est: non bidente viam parat, sed affectum nostrum aperit. </div>
            <div type="sub" n="5">Hic fons lucis est, veritatis radios diffundens. Huic etiam adstant supernae virtutes, alveorum pulcritudinem intuentes: quia clarius propositae rei vim, et inaccessos radios perspiciunt. </div>
            <div type="sub" n="6">Ut enim si quis in liquefactum aurum manum vel linguam injiciat, si tamen id fieri possit, statim inauratam reddit; id proposita mysteria longe melius animae praestant. </div>
            <div type="sub" n="7">Fluvius enim igne ferventius ebullit; at non urit, sed abluit tantum. Hunc sanguinem olim praefigurabant in altaribus, in legitimis caedibus. </div>
            <div type="sub" n="8">Hoc est orbis precium, hoc est quo Christus Ecclesiam emit, hoc illam totam ornavit. </div>
            <div type="sub" n="9">Ut enim qui servos emit, aurum dat, et illos si ornare velit, auro ornat; ita et Christus nos sanguine suo et emit et ornavit. </div>
            <div type="sub" n="10">Qui hujus sanguinis participes sunt, cum Angelis stant et Archangelis et supernis potestatibus, regia Christi stola induti et armis spiritualibus instructi. </div>
            <div type="sub" n="11">Sed nihil magnum hactenus dixi: nam ipso sunt induti rege. Sed sicut res est magna et mirabilis; ita si cum puritate accesseris, ad salutem accessisti; </div>
            <div type="sub" n="12">si cum mala conscientia, ad supplicium et ultionem: Qui enim manducat, inquit, et bibit indigne Domino, judicium sibi manducat et bibit. </div>
            <div type="sub" n="13">Si itaque ii qui regiam purpuram inquinant, ac si discinderent, puniuntur; quid mirum si ii qui immundo animo hoc corpus accipiunt, idem subeant supplicium, quod ii qui illud corpus clavis transfixerunt? </div>
            <div type="sub" n="14">Vide quam terribile Paulus exhibeat supplicium: Irritam quis faciens legem Moysi, sine ulla miseratione duobus vel tribus testibus moritur: </div>
            <div type="sub" n="15">quanto magis putatis deteriora mereri supplicia, qui Filium Dei conculcaverit, et sanguinem testamenti pollutum duxerit, in quo sanctificatus est? </div>
            <div type="sub" n="16">Attendamus igitur nobis ipsis, dilecti, cum tantis fruamur bonis; </div>
            <div type="sub" n="17">et cum turpe quidpiam loqui subit animum, vel quando ira, vel pravo quopiam affectu nos corripi cernimus, nobiscum reputemus quibus dignati simus beneficiis, quem Spiritum acceperimus. </div>
            <div type="sub" n="18">Haec cogitatio nostros temperabit affectus. Quousque enim rebus praesentibus haerebimus? quousque non excitabimur? quousque nullam salutis nostrae curam habebimus? </div>
            <div type="sub" n="19">Cogitemus quibusnam nos Deus dignatus sit, gratias agamus, gloriam referamus, non modo per fidem, sed etiam per opera, ut futura consequamur bona, </div>
            <div type="sub" n="20">gratia et benignitate Domini nostri Jesu Christi, quicum Patri gloria, una cum sancto Spiritu, nunc et semper et in saecula saeculorum, amen. </div>
         </div>
      </div>
      <div type="hom" n="47">
         <div type="title" n="title">Commentarius </div>
         <div type="title" n="title_2">[Homilia XLVII] </div>
         <div type="sec" n="1">
            <div type="sub" n="1">Dixit ergo eis Jesus: Amen amen dico vobis, Nisi manducaveritis carnem Filii hominis et biberitis ejus sanguinem, non habebitis vitam aeternam in vobis. </div>
            <div type="sub" n="2">Qui autem manducat meam carnem, et bibit meum sanguinem, habet vitam in semetipso. </div>
            <div type="sub" n="3">Cum de rebus spiritualibus disserimus, nihil saeculare sit in animis nostris, nihil terrenum, sed his omnibus abdicatis ac depulsis, divinis sermonibus toti haereamus. </div>
            <div type="sub" n="4">Nam si rege in urbem veniente, tumultus omnis depellitur; multo magis Spiritu nos alloquente, cum multa quiete, cum multo terrore audire nos par est. </div>
            <div type="sub" n="5">Horrore namque digna hodie lecta sunt. Audi enim, Amen dico vobis, inquit, nisi quis manducaverit carnem meam et biberit sanguinem meum, non habebit vitam in semetipso. </div>
            <div type="sub" n="6">Quia prius dixerant id impossibile esse, ostendit id non modo non impossibile, sed etiam valde necessarium esse. </div>
            <div type="sub" n="7">Quamobrem subdit, Qui manducat meam carnem, et bibit meum sanguinem, habet vitam aeternam, et ego resuscitabo eum in novissimo die. </div>
            <div type="sub" n="8">Quia enim dixerat, Si quis manducaverit ex hoc pane, non morietur in aeternum. </div>
            <div type="sub" n="9">Verisimileque erat hinc illos offensos fore, ut prius cum dicerent, Abraham mortuus est, et prophetae mortui sunt, et quomodo tu dicis, non gustabit mortem? </div>
            <div type="sub" n="10">Resurrectionem ponit solvens quaestionem, et ostendens non moriturum esse usque in finem. </div>
            <div type="sub" n="11">Frequenter autem in mysteriis versatur, ut ostendat quam necessaria res sit, et quod omnino fieri oporteat. </div>
            <div type="sub" n="12">Nam, Caro mea vere est cibus, et sanguis meus vere est potus. Quid sibi vult illud? </div>
            <div type="sub" n="13">Aut vult significare, hunc esse verum cibum, qui animam servet; aut vult dictis suis fidem facere, ne putent id quod dictum fuit, aenigma vel parabolam esse; sed sciant oportere omnino corpus comedere. </div>
            <div type="sub" n="14">Deinde ait, Qui manducat meam carnem, in me manet, ut significet quod se cum ipso admisceat. Quod autem sequitur non cohaerere videtur, nisi attendamus. </div>
            <div type="sub" n="15">Quae, inquit, est consequentia, postquam dixerat, Qui manducat meam carnem, in me manet, subjungere, Sicut misit me vivens Pater, ita et ego vivo propter Patrem? </div>
            <div type="sub" n="16">Imo haec magnam habent consonantiam. Nam cum vitam aeternam saepe dixisset, ad id confirmandum addit, in me manet. </div>
            <div type="sub" n="17">Si enim in me manet, et ego vivo, palam est et illum esse victurum. Deinde ait: Sicut misit me vivens Pater. </div>
            <div type="sub" n="18">Haec est comparatio et similitudo, ac si diceret, Vivo ego sicut et Pater. </div>
            <div type="sub" n="19">Et ne ingenitum putares, statim addidit, propter Patrem, non quod operatione quadam ad vivendum opus habeat. </div>
            <div type="sub" n="20">Superius enim hanc amovens suspicionem dicebat: Sicut Pater habet vitam in semetipso, sic dedit et Filio vitam habere in semetipso. </div>
            <div type="sub" n="21">Quod si egeat operatione, sequetur aut Patrem non dedisse, et id falsum esse; vel si dederit, nullo postea opitulante opus habiturum esse. Quid sibi vult propter Patrem? causam solum indicat. </div>
            <div type="sub" n="22">Hoc porro vult significare: Sicut vivit Pater, et ego vivo: Et qui manducat me, et ille vivet propter me. Vitam hic dicit non qualemcumque, sed conspicuam. </div>
            <div type="sub" n="23">Quod autem id non de simplici vita dicat, sed de gloriosa et ineffabili illa, hinc palam est, quod omnes infideles et non initiati vivant, licet de ejus carne non manducent. </div>
            <div type="sub" n="24">Viden’ quod non de hac vita sermo sit, sed de illa? Quod autem dicit hujusmodi est. Qui manducat meam carnem, moriendo non peribit, neque punietur. </div>
            <div type="sub" n="25">Imo non de communi resurrectione loquitur; omnes quippe resurgent; sed de eximia et gloriosa resurrectione, quam merces sequetur. </div>
            <div type="sub" n="26">Hic est panis qui de caelo descendit. Non sicut manducaverunt patres vestri manna, et mortui sunt. Qui manducat hunc panem, vivet in aeternum. </div>
            <div type="sub" n="27">Frequenter id repetit, ut in mentem auditorum infigat. Ultima enim haec erat doctrina, ut de his, de resurrectione, et de vita aeterna fides confirmaretur. </div>
            <div type="sub" n="28">Ideoque resurrectionem addit; tum quia dixit, vitam aeternam, tum ut ostendat illam vitam non nunc esse, sed post resurrectionem. </div>
            <div type="sub" n="29">Et undenam, inquies, hoc probatur? Ex Scripturis. Nam ubique illos eo mittit, ut inde discant. </div>
            <div type="sub" n="30">Cum vero dixit, Qui dat vitam mundo, in aemulationem deducit; ut alios dono tanto frui videntes, non extra maneant. </div>
            <div type="sub" n="31">Frequenter autem manna commemorat, tum ut differentiam indicet, tum ut illos ad fidem inducat. </div>
            <div type="sub" n="32">Nam si potuit Deus sine messe, sine frumento, et reliquo apparatu illos per quadraginta annos alere; multo magis nunc, postquam ad majora patranda venit, id poterit. </div>
            <div type="sub" n="33">Alioquin si illa figurae erant, et sine sudore laboreque colligebant escam; multo magis nunc hoc erit, ubi tanta differentia, ubi nulla vere mors, ubi vita vera fruimur. </div>
            <div type="sub" n="34">E re autem vitae saepe meminit, quia illud apud homines in optatis est; nihilque suavius, quam non mori. </div>
            <div type="sub" n="35">Nam in veteri Testamento diuturnitas vitae promittebatur; sed nunc non diuturnitas modo, sed vita sine fine promittitur. </div>
            <div type="sub" n="36">Simul etiam vult ostendere, se supplicium a peccato inductum nunc revocare, sententiam illam mortis solvendo, dum vitam non qualemcumque, sed aeternam, contra quam prius statutum fuerat, induceret. </div>
            <div type="sub" n="37">Haec dixit in Synagoga docens in Capernaum; ubi multa mirabilia patrarat, quare maxime audiendus erat. </div>
         </div>
         <div type="sec" n="2">
            <div type="sub" n="1">Cur porro in synagoga docebat, et in templo? Tum ut multitudinem traheret; tum ut ostenderet se non contrarium esse Patri. </div>
            <div type="sub" n="2">Multi autem ex discipulis audientes dicebant, Durus est hic sermo. Quid sibi vult hoc, durus est? id est, asper, laboriosus. </div>
            <div type="sub" n="3">Atqui nihil tale dicebat: neque enim de vitae instituto loquebatur, sed de doctrina, identidem de fide in Christum habenda loquens. </div>
            <div type="sub" n="4">Cur ergo durus est sermo? An quod vitam promittat et resurrectionem? an quod dicat se ex caelo descendisse? an quod nemo salvus esse possit, nisi carnem ejus manducet? </div>
            <div type="sub" n="5">Haeccine, quaeso, dura sunt? Quis hoc dixerit? Quid sibi vult ergo illud durus? Captu difficilis, infirmitatem illorum superans, terrore plenus. </div>
            <div type="sub" n="6">Putabant enim ipsum ea loqui quae ejus dignitatem et gradum superarent. Ideo dicebant, quis potest eum audire? idque forte ad sui excusationem, quod essent discessuri. </div>
            <div type="sub" n="7">Sciens autem Jesus apud semetipsum, quia murmurabant de hoc discipuli ejus. Hoc enim divinitatis illius erat, secreta in medium proferre. </div>
            <div type="sub" n="8">Deinde dicit: Hoc vos scandalizat? Si ergo videritis Filium hominis ascendentem ubi erat prius. Idem Nathanaeli dixit: Quia dixi tibi, Vidi te sub ficu, credis? majora his videbis. </div>
            <div type="sub" n="9">Et Nicodemo, Nemo ascendit in caelum, nisi Filius hominis qui est in caelo. Quid igitur? difficultates difficultatibus addit? </div>
            <div type="sub" n="10">Minime, absit; sed doctrinae magnitudine et copia ipsos allicere conatur. Nam qui dixerat, de caelo descendi, si nihil ulterius addidisset, majus offendiculum obtulisset. </div>
            <div type="sub" n="11">Cum vero dicit, Corpus meum vita est mundi, et, sicut misit me vivens Pater, et ego vivo propter Patrem; et, de caelo descendi, ille difficultatem solvit. </div>
            <div type="sub" n="12">Qui enim aliquid magnum de se loquitur, suspectus erit mendacii; qui vero talia deinde subdit, omnem tollit suspicionem. </div>
            <div type="sub" n="13">Nihil vero non agit ac dicit, ne putent eum esse Josephi filium. Non ergo haec dixit ut scandalum augeret, sed ut tolleret. </div>
            <div type="sub" n="14">Quisquis enim eum filium Josephi putasset, dicta non accepisset. Qui vero persuasus esset ipsum de caelo descendisse, et eo ascensurum esse, facilius libentiusque dictis attendisset. </div>
            <div type="sub" n="15">Sub haec aliam adducit solutionem: Spiritus est, inquit, qui vivificat, caro non prodest quidquam; hoc est, quae de me dicuntur, spiritualiter sunt accipienda. Nam qui carnaliter audit, nihil lucratur, nihil proficit. </div>
            <div type="sub" n="16">Carnale erat dubitare quomodo de caelo descendisset, putareque ipsum esse filium Josephi; necnon illud, Quomodo potest nobis carnem suam dare ad manducandum? </div>
            <div type="sub" n="17">Haec omnia carnalia, quae oportebat mystice et spiritualiter intelligere. Et quomodo poterant, inquies, intelligere quid esset carnem comedere? </div>
            <div type="sub" n="18">Oportebat certe opportunum tempus exspectare et interrogare, nec desistere. Verba quae ego loquutus sum vobis, spiritus et vita sunt; </div>
            <div type="sub" n="19">id est, divina et spiritualia sunt, nihil habent carnale, nec naturalem consequentiam: sed omni hujusmodi necessitate, et hujus vitae legibus libera sunt: aliumque et diversum sensum habent. </div>
            <div type="sub" n="20">Sicut ergo hoc loco spiritum pro spiritualibus dixit; sic cum carnem dicit, non carnalia intelligit, sed carnaliter eos audire subindicat, qui semper carnalia cupiebant, cum oportuisset spiritualia appetere. </div>
            <div type="sub" n="21">Si quis enim hoc carnaliter accipiat, nihil lucratur. Quid ergo? an caro ejus non est caro? Est certe. Quomodo ergo dixit, Caro non prodest quidquam? </div>
            <div type="sub" n="22">Non de carne sua intelligit, absit; sed de iis qui dicta carnaliter acciperent. Quid est autem carnaliter intelligere? proposita simpliciter intelligere, neque ultra quidpiam excogitare: hoc est carnaliter videre. </div>
            <div type="sub" n="23">Non oportet autem de iis quae videntur ita judicium ferre, sed omnia mysteria interioribus oculis perspicere, id est, spiritualiter. </div>
            <div type="sub" n="24">An is qui non manducat carnem ejus, nec bibit ejus sanguinem, non habet vitam in semetipso? Quomodo ergo caro non prodest quidquam, sine qua non possumus vivere? </div>
            <div type="sub" n="25">Non de carne ipsius hoc dictum esse vides; sed de carnali audiendi modo. Sed sunt quidam ex vobis qui non credunt. </div>
            <div type="sub" n="26">Rursum pro more suo dignitatem verbis adjicit, futuraque praedicit et ostendit, se non ut gloriam apud illos captaret; sed quod eorum saluti prospiceret hoc dicere. </div>
            <div type="sub" n="27">Cum dicit autem, quidam, discipulos subduxit. Initio namque dixerat, Et vidistis me, et non credidistis mihi. </div>
            <div type="sub" n="28">Hic vero, Sunt quidam ex vobis qui non credunt. Sciebat enim ab initio quinam essent qui non crederent, et quis traditurus esset eum. </div>
            <div type="sub" n="29">Et dicebat, Ideo dixi vobis, Nemo potest venire ad me, nisi fuerit ei datum desuper a Patre meo. Spontaneam ejus oeconomiam hic Evangelista subindicat, ejusque patientiam. </div>
            <div type="sub" n="30">Illudque, ab initio, non sine causa hic ponitur; sed ut ejus praescientiam intelligas, atque ipsum ante haec verba, neque postquam illi offensi murmuraverant, proditorem novisse; id quod divinitatis erat. </div>
            <div type="sub" n="31">Deinde adjicit, Nisi fuerit ei datum desuper a Patre meo, suadens eis ut Patrem suum putarent Deum, non Josephum, et ostendens rem non esse vulgarem in eum credere; </div>
            <div type="sub" n="32">ac si diceret, Non turbant, non obstupefaciunt me qui non credunt. Hoc jam olim novi antequam fieret: novi quibusnam Pater dederit. </div>
         </div>
         <div type="sec" n="3">
            <div type="sub" n="1">Cum illud audis, dedit, ne putes esse sortem quamdam; sed crede eum qui se dignum praebuerit, id accipere. Ex hoc multi discipulorum ejus abierunt retro, et jam non cum illo ambulabant. </div>
            <div type="sub" n="2">Recte Evangelista non dixit, Recesserunt, sed, abierunt retro, ostendens a virtutis profectu excisos, et eam quam olim habuerant fidem perdidisse, cum sese abscinderent. </div>
            <div type="sub" n="3">Verum Duodecim illi non item. Quapropter dixit illis, Numquid et vos vultis abire? ostendens se illorum ministerio et cultu non egere, neque ideo illos circumducere. </div>
            <div type="sub" n="4">Quomodo enim illis opus habere potuit qui haec dixit. Cur eos non laudavit, cur non praedicavit? Primo ut magistri dignitatem servaret, atque ut ostenderet, sic illos trahi oportuisse. </div>
            <div type="sub" n="5">Nam si laudasset, putantes se gratiam illi praestitisse, aliquid humanum passi fuissent. Cum autem ostendit se illorum non egere comitatu, magis eos continuit. </div>
            <div type="sub" n="6">Et animadverte quam prudenter loquatur. Non dixit, Abite: id enim repellentis fuisset. Sed interrogat, Num et vos vultis abire? </div>
            <div type="sub" n="7">Quod omnem auferebat vim et necessitatem, ne pudore detinerentur, sed et gratiam haberent. Cum autem illos non palam accusavit, sed modeste tetigit, ostendit quomodo oporteat in similibus philosophari. </div>
            <div type="sub" n="8">Nos autem jure contraria patimur, quia omnia gloriae causa facimus, ideoque ex famulorum recessu nostra minui putamus. </div>
            <div type="sub" n="9">Sic porro, nec adulatus est, nec repulit, sed interrogavit. Non ergo spernentis hoc erat, sed nolentis eos vi et necessitate detinere; nam ita manere, idem fuisset atque abire. </div>
            <div type="sub" n="10">Quid ergo Petrus: Ad quem ibimus? verba vitae aeternae habes. Et nos credidimus et cognovimus, quia tu es Christus Filius Dei vivi. </div>
            <div type="sub" n="11">Viden’ non verba offensionem peperisse, sed socordiam, desidiam, et improbitatem auditorum? </div>
            <div type="sub" n="12">Nam etiamsi hoc non dixisset, nihilominus offensi fuissent, nec destitissent, cibum semper corporeum curantes, ac terrae affixi. </div>
            <div type="sub" n="13">Alioquin autem hi una cum illis audierunt, sed contrario affecti modo dixerunt, Ad quem ibimus? </div>
            <div type="sub" n="14">Verbum magni affectus indicium; significat enim Magistrum sibi omnibus esse cariorem, patribus, matribus, facultatibus, eosque qui ab ipso discedunt, non habere quo se recipiant. </div>
            <div type="sub" n="15">Deinde ne videretur illud, ad quem ibimus, ideo dixisse, quod non essent qui ipsos reciperent, statim adjicit, Verba vitae aeternae habes. </div>
            <div type="sub" n="16">Alii enim carnaliter et humana mente audiebant; hi vero spiritualiter, et fidei totum committentes. </div>
            <div type="sub" n="17">Ideo Christus dicebat, Verba quae loquutus sum vobis, spiritus sunt; id est, Ne suspiceris doctrinam meam, rerum consequentiae ac necessitati subjacere. </div>
            <div type="sub" n="18">Non hujusmodi sunt spiritualia, nec terrenis legibus subdi patiuntur. Id Paulus quoque declarat his verbis: Ne dicas in corde tuo, Quis ascendet in caelum? hoc est, Christum deducere; </div>
            <div type="sub" n="19">aut quis descendet in abyssum? hoc est, Christum ex mortuis revocare. Verba vitae aeternae habes. Jam hi resurrectionem acceperant, et totam illam sortem. </div>
            <div type="sub" n="20">Vide, quaeso, fratrum amantem, quomodo totius coetus causam agat. Non dixit enim, Cognovi; sed cognovimus. </div>
            <div type="sub" n="21">Imo potius animadverte quomodo ad ipsa Magistri verba accedat, non eadem quae Judaei loquens. </div>
            <div type="sub" n="22">Illi enim dicebant, Hic est filius Joseph; hic autem, Tu es Christus Filius Dei vivi; et, Verba vitae aeternae habes. </div>
            <div type="sub" n="23">Forte quia saepe ipsum dicentem audierat: Qui credit in me, habet vitam aeternam. Demonstrat enim se dicta omnia retinere, cum ipsa verba usurpat. </div>
            <div type="sub" n="24">Quid ergo Christus? Non laudavit, nec celebravit Petrum, quod tamen alibi fecit. Sed quid dicit? Nonne ego vos duodecim elegi, et unus ex vobis diabolus est? </div>
            <div type="sub" n="25">Quia enim ille dixerat, et nos credidimus, excipit ex numero Judam. Alibi enim nihil de discipulis dixit: sed cum Christus dixisset, Vos autem quem me esse dicitis? respondit, Tu es Christus Filius Dei viventis. </div>
            <div type="sub" n="26">Hic vero quia dixerat, Et nos credidimus, merito Judam eximit ex illo choro; id vero facit jam diu ante proditoris perfidiam propulsans. Gnarus se nihil proficere, quod in se erat fecit. </div>
         </div>
         <div type="sec" n="4">
            <div type="sub" n="1">Et intuere sapientiam: non illum manifestum reddidit, neque latere omnino permisit; tum ne impudentior pervicaciorque fieret; tum ne se latere putans, audacius illud facinus adiret. </div>
            <div type="sub" n="2">Idcirco in sequentibus apertius illum coarguit. Prius certe illum cum aliis connumeravit, cum dixit, Sunt quidam ex vobis qui non credunt, id quod declarat Evangelista. </div>
            <div type="sub" n="3">Sciebat enim ab initio qui essent non credentes, et quis traditurus esset ipsum. Quia vero ille persistebat, acrius arguit, Unus ex vobis diabolus est. </div>
            <div type="sub" n="4">Communemque omnibus metum incutit, ut illum obtegeret. Hic jure quaeratur: cur nihil discipuli nunc dicunt, sub haec autem dubitant, timent, se mutuo respiciunt rogantes, Numquid ego sum, Domine? </div>
            <div type="sub" n="5">Et Joanni Petrus innuit, ut Magistrum percontetur quis sit proditor. Qua ergo de causa? </div>
            <div type="sub" n="6">Nondum audierat Petrus, Vade post me, satana; ideo non timebat: postquam autem increpatus est, et multo cum affectu loquutus, non laudatus est, sed et satanas audivit; hac percepta voce, unus ex vobis tradet me, jure timuit. </div>
            <div type="sub" n="7">Alioquin, non dicit nunc, Unus ex vobis tradet me; sed, unus ex vobis est diabolus. Quare non intelligebant quid diceretur, sed malitiam tantum reprehendi putabant. </div>
            <div type="sub" n="8">Cur autem dixit, Nonne ego vos duodecim elegi, et unus ex vobis diabolus est? Doctrinam suam omni adulatione vacuam indicans. </div>
            <div type="sub" n="9">Cum enim abscendentibus omnibus, ipsi soli manerent, et Petri ore Christum confiterentur; ne putarent se ideo ipsis adulaturum esse, hanc amovet suspicionem; </div>
            <div type="sub" n="10">ac si diceret: Nihil me cohibet quominus malos arguam: ne putetis me vobis, quia manetis, adulaturum esse; aut quia me sequimini, improbos non reprehensurum. </div>
            <div type="sub" n="11">Nam quod magis posset Magistrum flectere, id non me flectit. Qui manet, amoris sui dat indicium. Qui electus est a Magistro, ab insipientibus, ac si insaniat, repelletur. </div>
            <div type="sub" n="12">Attamen neque hoc me a reprehendendo abducit. Hac de re etiam nunc Gentiles Christum accusant, sed frigide et stulte. </div>
            <div type="sub" n="13">Non enim necessitate aut vi Deus bonos facere solet, neque electio ejus est violenta, sed a suasione perficitur. </div>
            <div type="sub" n="14">Ut autem discas vocationem non vim inferre, perpende quot vocati perierint. Unde palam est in nostro sitam esse arbitrio vel salutem vel perniciem nostram. </div>
         </div>
         <div type="sec" n="5">
            <div type="sub" n="1">Haec itaque audientes, instituamur ad cavendum vigilandumque semper. </div>
            <div type="sub" n="2">Nam si ille in sancto illo choro censebatur, qui tantum consequutus erat donum, qui signa fecerat; </div>
            <div type="sub" n="3">etenim cum aliis missus fuerat ad mortuos suscitandos leprososque mundandos; </div>
            <div type="sub" n="4">quia gravissimo avaritiae morbo captus est, dominum suum prodidit, nihilque illi profuere beneficia, dona, non consuetudo, non lotio pedum, non mensae societas, non loculorum custodia; </div>
            <div type="sub" n="5">imo haec illi aditus ad supplicium fuere; timeamus et nos nequando Judam per avaritiam imitemur. </div>
            <div type="sub" n="6">Christum non prodis: sed quando pauperem fame tabescentem, aut frigore enectum contemnis, eidem obnoxius es damnationi. </div>
            <div type="sub" n="7">Et cum indigne mysteria participamus, eamdem in perniciem imus, quam qui Christum occiderunt. Cum rapimus, cum egenos opprimimus, maximam nobis ultionem attrahimus; ac jure merito. </div>
            <div type="sub" n="8">Usquequo enim rerum praesentium amor, inutilium et supervacuarum nos occupabit? Divitiae namque inter superflua et inutilia numerantur. </div>
            <div type="sub" n="9">Usquequo inanibus rebus affixi erimus? usquequo non respiciemus caelos? non vigilabimus, non in fastidium fluxarum terrenarumque rerum veniemus? </div>
            <div type="sub" n="10">Annon experimento illarum vilitatem ediscimus? Cogitemus divites illos qui ante nos fuerunt. Annon haec omnia somnium sunt? annon umbra et flos? annon unda praeterfluens? annon verba et fabulae? </div>
            <div type="sub" n="11">Ille dives fuit: sed quo abierunt divitiae? Perierunt, corruptae sunt. Sed peccata per divitias parta manent, et propter peccata supplicium. </div>
            <div type="sub" n="12">Imo vero etsi nec supplicium esset, nec regnum, contribules, congeneres et consortes revereri oporteret. </div>
            <div type="sub" n="13">At nunc canes alimus; multi etiam onagros, ursos variasque feras; hominem autem fame confectum negligimus, ac pluris facimus alienum genus, quam nostrum. </div>
            <div type="sub" n="14">Annon pulcra res est, aies, splendidas aedes construere, multos servos habere, aurea laquearia jacentes conspicere? Res est supervacanea et inutilis. </div>
            <div type="sub" n="15">Sunt alia aedificia his multo splendidiora et honestiora. His oculos oblectare operae precium fuerit: ac nemo est qui impediat. </div>
            <div type="sub" n="16">Vis tectum pulcherrimum intueri? appetente vespera vide caelum stellis ornatum. Sed non est tectum meum, inquies. Imo magis tuum, quam illud aliud. </div>
            <div type="sub" n="17">Propter te namque factum est, et commune tibi est cum fratribus tuis. Hoc autem aliud non tuum est, sed heredum post mortem tuam. </div>
            <div type="sub" n="18">Illud maxime tibi esse utile poterit, cum ex pulcritudine sua te ad creatorem advocet; </div>
            <div type="sub" n="19">hoc autem aliud maxime nocebit, teque graviter in die judicii accusabit, quando ipsum quidem auro undique fulgebit, Christus vero ne veste quidem necessaria contectus erit. </div>
            <div type="sub" n="20">Ne itaque in tantam insaniam incidamus. Ne insequamur fugientia, ne fugiamus manentia, ne prodamus salutem nostram, sed futurae spei haereamus: </div>
            <div type="sub" n="21">senes, quod sciamus parvum nobis vitae cursum superesse; juvenes, quod persuasi sint non multum sibi superesse temporis. Ut enim fur in nocte, ita dies ille adveniet. </div>
            <div type="sub" n="22">Haec itaque cum sciamus, et uxores viros hortentur, et viri uxores moneant, juniores ac virgines doceamus, nosque omnes mutuo instituamus ad praesentia contemnenda, et futura concupiscenda, </div>
            <div type="sub" n="23">ut illa consequi possimus, gratia et benignitate Domini nostri Jesu Christi, per quem et cum quo Patri gloria, unaque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="48">
         <div type="title" n="title">Commentarius </div>
         <div type="title" n="title_2">[Homilia XLVIII] </div>
         <div type="sec" n="1">
            <div type="sub" n="1">Post haec autem ambulabat Jesus in Galilaea: non enim volebat in Judaea ambulare, quia quaerebant eum Judaei interficere. </div>
            <div type="sub" n="2">Erat autem in proximo dies festus Judaeorum, Scenopegia. Nihil livore, nihil invidia deterius; per eam mors in mundum intravit. </div>
            <div type="sub" n="3">Quia enim vidit diabolus hominem in honore haberi, ejus felicitatem non ferens, nihil non egit ut eum perderet. A tali radice talem fructum erumpere semper videmus. </div>
            <div type="sub" n="4">Per hanc Abel occisus est; per hanc David in mortis periculum venit; per hanc multi alii justi passi sunt; per hanc Christum Judaei interfecerunt. </div>
            <div type="sub" n="5">Hoc declarans Evangelista dicebat: Post haec ambulabat Jesus in Galilaea. Non enim poterat in Judaea ambulare, quia quaerebant eum Judaei interficere. </div>
            <div type="sub" n="6">Quid dicis, beate Joannes? Non poterat qui potest omnia quae vult? qui dixit, Quem quaeritis, et eos retro pulsos prostravit? qui praesens non videtur, hiccine potestatem non habuit? </div>
            <div type="sub" n="7">Quomodo postea in medio eorum, in templo, in solennitate, ipsis congregatis, praesentibus homicidis, ea loquebatur quae magis illos exasperarent? </div>
            <div type="sub" n="8">Hoc illi mirabantur dicentes, Nonne hic est quem quaerunt interficere? Et ecce palam loquitur, et nihil illi dicunt. </div>
            <div type="sub" n="9">Quae sunt haec aenigmata? Apage: non enim haec dixit, ut aenigmata esse putarentur; sed ut declararet et divinitatis et humanitatis opera exhibita fuisse. </div>
            <div type="sub" n="10">Cum enim dixit, potestatem non habebat, quasi de homine loquitur multa humano more agente; cum vero dicit ipsum in medio eorum stetisse, nec apprehensum fuisse, divinitatis utique potestatem indicat. </div>
            <div type="sub" n="11">Nam fugiebat ut homo, apparebat ut Deus; utrumque vere repraesentans. Cum enim in mediis insidiatoribus non capiebatur, invictam potestatem suam significabat; cum vero secederet, incarnationi fidem faciebat; </div>
            <div type="sub" n="12">ut nec Paulus Samosatenus, nec Marcion, nec qui eodem morbo laborant, contradicere possent. His igitur illorum omnium os obstruit. Post haec erat festus Judaeorum, Scenopegia. </div>
            <div type="sub" n="13">Haec particula, post haec, nihil aliud significat, quam multum postea temporis intercessisse: inde vero liquet quod cum in monte sederet, festum esset Paschae. </div>
            <div type="sub" n="14">Hic autem Scenopegiae meminit, et quinque mensium spatio nihil aliud narravit vel docuit, quam panum miraculum, et concionem habitam iis qui comederant: </div>
            <div type="sub" n="15">etiamsi ille non cessaverit signa facere et concionari, non die tantum et vespera, sed etiam saepe nocte. Ad discipulos enim sic advenit, ut omnes Evangelistae narrant. </div>
            <div type="sub" n="16">Cur ergo illud omiserunt? Quia non poterant omnia recensere. Alioquin illa dicere studuerunt, ex quibus quaedam reprehensio vel contradictio ex Judaeis consequutura erat. </div>
            <div type="sub" n="17">Multa enim istis similia erant. Quod enim aegros curaret, mortuos suscitaret, quod admirationi esset, saepe scripserunt. </div>
            <div type="sub" n="18">Ubi autem aliquid insolens narrandum suppetit, vel quamdam reprehensionem ipsi oblatam referendam habent, haec apponunt; ut nunc narrant, fratres ejus non ipsi credidisse: quae res odiosum quidpiam prae se ferre videtur. </div>
            <div type="sub" n="19">Et est sane res mirabilis quam veraces ipsi fuerint; quomodo ea non vereantur referre, quae Magistro suo ignominiosa esse videntur; imo haec potius curent enarrare, quam caetera. </div>
            <div type="sub" n="20">Et nunc itaque Joannes, multis praetermissis signis, prodigiis, concionibus, ad hanc rem narrandam accurrit. Dixerunt, inquit, ad eum fratres ejus: Transi hinc in Judaeam, ut et discipuli tui videant opera quae facis. </div>
            <div type="sub" n="21">Nemo quippe in occulto aliquid facit, et quaerit ipse palam esse. Manifesta teipsum mundo. Neque enim fratres ejus credebant in eum. </div>
            <div type="sub" n="22">Ecqua, inquies, hinc incredulitas, dum rogant eum ut signa edat? Magna utique: nam et verba, et audacia, et intempestiva libertas, incredulitatem denotant. </div>
            <div type="sub" n="23">Putabant enim se cognationis causa fidenter loqui posse. Et videtur quidem compellatio amicorum esse; sed dicta acerbitate sunt plena: etenim ipsi et timiditatem et vanam gloriam exprobrant. </div>
            <div type="sub" n="24">Cum enim dicunt, Nemo in occulto aliquid facit, accusantium partes agunt, qui timiditatem objiciant et gesta ejus suspecta habeant: cum autem addunt, Quaerit palam esse, vanam gloriam suspicantur. </div>
         </div>
         <div type="sec" n="2">
            <div type="sub" n="1">Tu vero Christi virtutem considera. Ex his enim qui talia dicebant primus fuit Jerosolymorum episcopus, beatus Jacobus, de quo Paulus dicit: Alium autem Apostolorum vidi neminem nisi Jacobum fratrem Domini. </div>
            <div type="sub" n="2">Dicitur et Judas mirabilis fuisse. Atqui in Cana aderant, cum aquam in vinum convertit; sed nihil adhuc inde lucrati sunt. </div>
            <div type="sub" n="3">Unde ergo illis tanta incredulitas? Ex mala voluntate et ex invidia: nam cognatis qui conspicui sunt, solent etiam cognati non ita conspicui invidere. </div>
            <div type="sub" n="4">Quosnam hic discipulos dicunt? Turbam sequentem, non duodecim illos. Quid ergo Christus? Vide quam mansuete respondeat. </div>
            <div type="sub" n="5">Neque enim dixit: Qui estis vos, qui me hoc consilio docetis? Sed quid? Tempus meum nondum advenit. Hic mihi aliud quidpiam subindicari videtur. </div>
            <div type="sub" n="6">Forte enim invidia moti illum Judaeis tradere meditabantur; ideoque id declarans dicit, Tempus meum nondum advenit, id est, tempus crucis et mortis. </div>
            <div type="sub" n="7">Cur me ante tempus occidere properatis? Tempus autem vestrum semper paratum est. Hoc est: Vos Judaei, etsi semper cum illis versemini, nunquam occident, utpote eadem sentientes; me vero statim occidere tentabunt. </div>
            <div type="sub" n="8">Itaque vobis semper licet cum illis esse sine periculo. Mihi vero tunc tempus erit, cum crucifigi et mori oportebit. Nam quod hoc intelligat ex sequentibus liquet. </div>
            <div type="sub" n="9">Non potest mundus odisse vos. Quomodo enim, si eadem vultis, eadem persequimini? Me autem odit, quia reprehendo eum, quod mala sint opera ejus; hoc est, quia perstringo, quia arguo, ideo odiosus sum. </div>
            <div type="sub" n="10">Hinc ediscamus, cohibendam esse iram et indignationem, etiamsi abjecti sint qui dant consilium. Nam si non credentium consilium Christus moderate tulit, etiamsi illa consulerent, quae non decebant; </div>
            <div type="sub" n="11">idque non ex bono animo, quam nos consequemur veniam, qui sumus terra et cinis, et consulentes iniquo animo ferimus, etiamsi abjecti et viles quidam sint illi, rem indignam esse putantes? </div>
            <div type="sub" n="12">Animadverte ergo cum quanta mansuetudine criminationem propulset. Nam cum dicerent illi, Manifesta teipsum mundo; respondet, Non potest mundus odisse vos, me autem odit, eorum depellens accusationem. </div>
            <div type="sub" n="13">Tantum abest, inquit, ut quaeram hominum gloriam, ut non finem faciam coarguendi illos; etiamsi noverim mihi hinc et odium et necem apparari. </div>
            <div type="sub" n="14">Et ubi, inquies, coarguit eos? Imo quandonam hoc facere cessavit? Nonne dicebat, Nolite putare quia vos accusaturus sum apud Patrem; est qui accusat vos Moyses; et, Ego cognovi vos, quia dilectionem Dei non habetis; </div>
            <div type="sub" n="15">et, Quomodo potestis credere, qui gloriam ab hominibus accipitis, et gloriam, quae a solo Deo est, non quaeritis? </div>
            <div type="sub" n="16">Viden’ quomodo per omnia ostenderit, odium adversum se susceptum inde ortum esse, quod ipsos libere redargueret, non quod sabbatum solveret? </div>
            <div type="sub" n="17">Cur autem illos ad festum mittit dicens: Vos ascendite ad diem festum, ego non ascendam adhuc? </div>
            <div type="sub" n="18">Ut ostendat se non illa dixisse, se excusandi vel adulandi causa, sed ut permitteret Judaicos servare ritus. Cur ego ascendit, cum dixisset, Non ascendam? </div>
            <div type="sub" n="19">Non dixit simpliciter, Non ascendam; sed addit, nunc, id est, vobiscum, quia tempus meum nondum impletum est. </div>
            <div type="sub" n="20">Atqui in proximo Paschate crucifigendus erat. Cur ergo non ipse ascendit? Si enim non ascendit, quod nondum tempus esset, non oportebat omnino ascendere. </div>
            <div type="sub" n="21">Verum non ideo ascendit ut pateretur, sed ut illos erudiret. Cur clam ascendit? Nam poterat palam ascendere et in medio consistere, violentumque illorum impetum coercere, ut saepe fecit. </div>
            <div type="sub" n="22">Sed nolebat id frequentius facere. Nam si palam ascendisset, rursusque illos quasi caecos continuisset, divinitatem suam clarius exhibuisset ante tempus, et magis inde revelasset eam. </div>
            <div type="sub" n="23">Cum vero putarent illi ipsum metu detineri; contra ostendit se et fidenter et prudenter agere, et gnarum temporis quo passurus esset; illo adveniente, se ultro Jerosolymam concessurum esse. </div>
            <div type="sub" n="24">Mihi porro videtur illud, Vos ascendite, hoc sibi velle; Ne putetis me vos cogere ut mecum inviti maneatis: cum autem addit, nondum impletum est tempus meum, hoc significare; </div>
            <div type="sub" n="25">quod scilicet oporteat signa fieri, et conciones haberi, ita ut ex populo multo plures crederent, et discipuli videntes constantiam fiduciamque magistri sui, atque eos quos passus est cruciatus, firmiores evaderent. </div>
         </div>
         <div type="sec" n="3">
            <div type="sub" n="1">Ex supra dictis porro ejus benignitatem et mansuetudinem ediscamus: Discite a me, quia mitis sum et humilis corde: omnemque acerbitatem exscindamus. </div>
            <div type="sub" n="2">Si quis nobis insultaverit, nos humiliter agamus; si quis ferociter egerit, ipsum mitigemus; si momorderit, traduxerit et deriserit; ne dejiciamur, neve vicem rependere aggressi, nos ipsos perdamus. </div>
            <div type="sub" n="3">Fera quippe est ira, fera vehemens et ardens. Cantemus itaque nobis divinae Scripturae carmina, et dicamus: Terra et cinis es, Quid superbit terra et cinis? </div>
            <div type="sub" n="4">et, Impetus irae, ruina est illi; et, Vir iracundus, non modestus est. Nihil enim turpius furibundo aspectu, nihil ingratius. Quod si aspectu, multo magis animo. </div>
            <div type="sub" n="5">Quemadmodum enim commoto coeno foetor effunditur; sic animo ira permoto, multa orietur turpitudo et molestia. At, inquies, non fero contumeliam ab inimicis illatam. </div>
            <div type="sub" n="6">Cur, quaeso? nam si vere dicit, etiam coram illo compungi oporteret, et gratiam ipsi habere; sin vero mentitur, id contemne. </div>
            <div type="sub" n="7">Pauperem vocat? ride; ignobilem vel stultum appellat? ingemisce pro illo. Nam, qui dicit fratri suo, fatue, reus erit gehennae ignis. </div>
            <div type="sub" n="8">Si contumeliam inferat, cogita supplicium quod ipsum manet, nec modo iram cohibebis, sed etiam lacrymas effundes. </div>
            <div type="sub" n="9">Neque enim irritatur quispiam contra febricitantem, aut acuto morbo inflammatum, sed similes viros miseratur et deplorat: hujusmodi est irati animus. </div>
            <div type="sub" n="10">Sed si vis te ulcisci, tace, et opportunam ipsi plagam infliges. Sin contumeliam contumelia depellas, ignem succendisti. At, inquies, si taceamus, pusilli animi arguemur. </div>
            <div type="sub" n="11">Non te pusilli animi accusabunt, sed philosophiam tuam mirabuntur. Si vero ex contumelia inflammeris, locum dabis putandi vera esse quae objiciuntur. </div>
            <div type="sub" n="12">Cur, quaeso, ridet dives qui se pauperem appellari audit? Annon quia ipse scit se non esse pauperem? Ita et nos si de contumeliis rideamus, hoc argumentum erit maximum, nos talis rei conscios nobis non esse. </div>
            <div type="sub" n="13">Ad haec quousque hominum accusationes metuemus? quousque communem Dominum despiciemus, et carni affigemur? Cum enim inter vos sit contentio et aemulatio et seditiones, nonne carnales estis? </div>
            <div type="sub" n="14">Simus ergo spirituales: hanc deterrimam feram frenemus: iram inter et furorem nullum discrimen. Sed temporarius quidam daemon est; imo daemoniaco pejor: nam daemoniaco venia datur; </div>
            <div type="sub" n="15">iracundus autem mille suppliciis dignus erit, qui se sponte in perniciei barathra dejicit, et ante futuram gehennam hic jam poenas dare incipit; dum tumultu perpetuo et aestu intolerabili cogitationum nocte dieque exagitatur. </div>
            <div type="sub" n="16">Ut itaque et praesenti supplicio et futura vindicta nos liberemus, hoc pulso animi morbo, omnem exhibeamus mansuetudinem, ut requiem animabus nostris inveniamus et hic et in regno caelorum; </div>
            <div type="sub" n="17">quod utinam omnes assequamur gratia et benignitate Domini nostri Jesu Christi, per quem et cum quo Patri gloria simulque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="49">
         <div type="title" n="title">Commentarius </div>
         <div type="title" n="title_2">[Homilia XLIX] </div>
         <div type="sec" n="1">
            <div type="sub" n="1">Haec cum dixisset illis, mansit in Galilaea. Ut autem ascenderunt fratres ejus, tunc et ipse ascendit ad diem festum: non manifeste, sed quasi in occulto. </div>
            <div type="sub" n="2">Quae humano more a Christo dispensantur, non ideo tantum fiunt ut incarnationem confirment, sed etiam ut nos ad virtutem instituant. </div>
            <div type="sub" n="3">Si enim omnia tamquam Deus fecisset, quomodo possemus nos, cum ingrata accidunt, quid faciendum sit ediscere? </div>
            <div type="sub" n="4">Ut verbi gratia hoc in loco, si Judaeis necem spirantibus, in medium procedens statim eorum impetum coercuisset. </div>
            <div type="sub" n="5">Si itaque hoc assidue fecisset, nos in eadem incidentes, cum non possemus idem praestare, quomodo sciremus quid agendum esset, utrum mori oporteret, an aliud quidpiam providere, ut sermo procederet? </div>
            <div type="sub" n="6">Quia igitur nos, qui pari potestate praediti non sumus, quid in medium ingressis faciendum esset non didicissemus; haec ideo ab illo docemur: </div>
            <div type="sub" n="7">nam ait, Haec cum dixisset Jesus, mansit in Galilaea. Ut autem ascenderunt fratres ejus, tunc et ipse ascendit: non manifeste, sed quasi in occulto. </div>
            <div type="sub" n="8">Haec, ascenderunt fratres ejus, significant ipsum noluisse cum illis ascendere. Quamobrem ibi manet, neque sese manifeste ostendit, licet id illi suaderent. </div>
            <div type="sub" n="9">Cur vero qui palam semper loquebatur, nunc quasi in occulto id facit? Non dixit occulte, sed quasi in occulto. Sic enim oportebat, quemadmodum dixi, ut nos doceret haec negotia gerere. </div>
            <div type="sub" n="10">Alioqui non par erat illis iratis et frementibus tunc comparere, sed post diem festum. Judaei ergo quaerebant eum, et dicebant, Ubi est ille? </div>
            <div type="sub" n="11">Praeclara certe in die festo opera! ad caedem properant, in festo consultant quomodo capiant illum. Sic et alibi dicunt: Quid putatis, quia non venit ad diem festum? </div>
            <div type="sub" n="12">Et hic dicebant, Ubi est ille? ex nimio odio ne nominare quidem dignantur. Magna certe festi reverentia, ingens pietas. Die festo ipsum capere volebant. Et murmur multum erat de eo in turba. </div>
            <div type="sub" n="13">Puto autem illos in furorem actos a loco, ubi signum factum fuerat, atque exasperatos, non ita de re gesta indignatos esse, ut timebant ne quid simile iterum faceret. </div>
            <div type="sub" n="14">Contrarium porro accidit, vel inviti clarum ipsum reddiderunt: Quidam dicebant, quia bonus est; alii, Non; sed seducit turbas. </div>
            <div type="sub" n="15">Illam puto fuisse multitudinis opinionem; aliam vero principum et sacerdotum: nam calumniari ad illorum invidiam et nequitiam pertinebat. Seducit turbam, inquiunt. </div>
            <div type="sub" n="16">Quomodo, quaeso? Num quia signa simulat, non facit? Atqui contrarium experientia docet. Nemo tamen palam loquebatur de illo propter metum Judaeorum. </div>
            <div type="sub" n="17">Vides ubique optimates corruptos, plebem vero recte sentientem, sed non praeditam ea fortitudine quam oportebat? Jam autem die festo mediante, ascendit Jesus, et docebat. </div>
            <div type="sub" n="18">Exspectatio attentiores reddidit. Nam qui prioribus diebus quaerebant eum dicentes, Ubi est ille? repente illum videntes, animadverte quomodo adstent, et loquentem observent, tam illi qui bonum, quam alii qui malum illum dicebant. </div>
            <div type="sub" n="19">Sed illi ut quidpiam lucri reportarent, mirarenturque ipsum; alii ut comprehenderent et caperent. Illud autem, Seducit turbam, per doctrinam scilicet, non intelligentes quid diceret. </div>
            <div type="sub" n="20">Illud vero, bonus, a signis dicebatur. Sedato itaque illorum furore ita institit, ut verba sua diligenter audirent, neque amplius indignati aures obstruerent. </div>
            <div type="sub" n="21">Quid docuerit non narrat Evangelista; id solum dicit quod mirabiliter sit loquutus, quod ipsos demulserit, et mutarit: tanta dictorum virtus erat. </div>
            <div type="sub" n="22">Qui vero dicebant, Seducit turbam, mutati jam admirabantur, ideoque sic loquebantur: Quomodo scit literas, qui non didicit? </div>
            <div type="sub" n="23">Viden’ quomodo admirationem eorum nequitia plenam demonstret? Non enim dicit ipsos doctrinam miratos esse vel dicta admisisse: sed tantum mirabantur; id est, in stuporem deciderant dicentes, Unde illi haec? </div>
            <div type="sub" n="24">Cum ex dubitatione tali perspicere debuissent nihil puri hominis in illo fuisse. Verum quia hoc illi confiteri nolebant; sed mirabantur solum, audi quid ille dicat: Mea doctrina non est mea. </div>
            <div type="sub" n="25">Rursus eorum suspicioni respondet, ad Patrem illos adducens, ut inde illis silentium imponat: Si quis voluerit voluntatem ejus facere, cognoscet de doctrina, utrum ex Deo sit, an ego a meipso loquar. </div>
            <div type="sub" n="26">Hoc est, Nequitiam, iram, invidiam ejicite; necnon odium quod contra me sine causa suscepistis, et nihil impediet quin cognoscatis verba mea vere Dei esse. </div>
            <div type="sub" n="27">Nunc haec vos tenebris offundunt, et rectum apud vos judicium pervertunt; si haec eliminetis, non illud patiemini. Sed non ita loquutus est, ne nimis illos perstringeret; </div>
            <div type="sub" n="28">verum haec omnia subindicavit, cum diceret, Qui facit voluntatem ejus, cognoscet de doctrina, utrum ex Deo sit, an ego a meipso loquar; id est, num alienum quid, aut novum aut contrarium proferam. </div>
            <div type="sub" n="29">Nam illud, a meipso, semper ad hoc refertur, quod nihil praeter placitum ejus loquar; sed omnia quae Pater vult, haec et ego volo. </div>
            <div type="sub" n="30">Si quis voluntatem ejus faciat, cognoscet de doctrina. Quid sibi vult illud, Si quis voluntatem ejus faciat? </div>
            <div type="sub" n="31">id est, Si quis virtutis sit amator, dictorum vim cognoscet. Si quis velit prophetiis attendere, num secundum eas loquar, necne. </div>
         </div>
         <div type="sec" n="2">
            <div type="sub" n="1">Quomodo sua esse potest, et non sua? Neque enim dixit, Doctrina haec non est mea; sed cum prius meam dixisset, et sibi propriam fecisset, tunc intulit, non est mea. </div>
            <div type="sub" n="2">Quomodo potest idipsum esse suum et non suum? Sua, quia non id edoctus dicebat; non sua, quia doctrina Patris erat. </div>
            <div type="sub" n="3">Quomodo ergo dicit, Omnia quae sunt Patris mea sunt, et quae mea Patris? Si enim quia Patris est, ideo non est tua, falsum est illud; ideo namque tua esse debet. </div>
            <div type="sub" n="4">Sed illud, non est mea, suam et Patris voluntatem unam esse majorem in modum declarat; ac si diceret, nihil habet diversum quasi alterius esset. </div>
            <div type="sub" n="5">Etiamsi enim hypostasis sit alia; sic loquor, sic ago, ne existimetur aliud a Patre, sed idem ipsum quod Pater facit, et agi et dici. </div>
            <div type="sub" n="6">Deinde alium adducit syllogismum, cui contradici nequeat, humano et consueto exemplo nixum. Quodnam illud est; Qui a seipso loquitur, propriam gloriam quaerit. </div>
            <div type="sub" n="7">Id est, Qui vult sibi propriam statuere doctrinam, nihil aliud optat, quam ut sibi gloriam hinc pariat. Si autem ego nolo mihi gloriam parere, cur propriam doctrinam statuere cupio? </div>
            <div type="sub" n="8">Qui a semetipso loquitur; id est, qui diversum quidpiam et sibi proprium affert, ideo loquitur ut gloriam sibi paret. Si autem ego quaero gloriam ejus qui misit me, cur alia docere velim? </div>
            <div type="sub" n="9">Viden’ illum quadam de causa dicere se nihil a seipso facere? Quaenam illa causa est? ut crederent se non gloriam apud vulgum captare. </div>
            <div type="sub" n="10">Quapropter cum humilia loquitur, Ego Patris gloriam quaero, inquit, Ut ostendat illis ubique, se non quaerere gloriam. </div>
            <div type="sub" n="11">Cur autem humilia loquatur, multae sunt causae; puta, ne ingenitus putetur esse, ne Deo adversarius, ut carnem induisse credatur, ut infirmitati auditorum consulat, ut modestiam sectari et jactantiam fugere doceat. </div>
            <div type="sub" n="12">Sublimia vero loquendi una solum reperiatur causa, nempe naturae praestantia. Sed si quia dixit, se ante Abraham fuisse, offensi sunt, quo non prorupissent, si sublimia semper audissent? </div>
            <div type="sub" n="13">Nonne Moyses dedit vobis legem, et nemo ex vobis facit legem? Quid me quaeritis interficere? Quam consequentiam, quid commune habent haec cum praecedentibus verbis? </div>
            <div type="sub" n="14">Duo illi crimina intentabant; aliud, quod sabbatum solveret; aliud, quod Deum Patrem diceret, seque Deo aequalem faceret. </div>
            <div type="sub" n="15">Quod enim non ex illorum suspicione, sed ex propria sententia sic loqueretur; at non sicut alii multi, sed quasi proprium sibi et eximium id diceret, hinc palam est. </div>
            <div type="sub" n="16">Multi saepe patrem suum dixere Deum, exempli causa, Deus unus creavit nos, et pater unus est omnium nostrum; nec propterea populus aequalis Deo erat. </div>
            <div type="sub" n="17">Quapropter non offendebantur cum haec audirent. Ut ergo cum dicerent ipsum ex Deo non esse, ipsos saepe correxit, et de sabbati solutione sese defendit; </div>
            <div type="sub" n="18">ita si ex illorum opinione, non ex sua sententia hoc dictum fuisset, corripuisset haud dubie illos, dixissetque, Cur me putatis aequalem esse Deo? Non sum aequalis. </div>
            <div type="sub" n="19">Verum nihil hujusmodi dixit, imo ostendit in sequentibus se vere aequalem ipsi esse. Illud enim, Sicut Pater suscitat mortuos et vivificat, sic et Filius; </div>
            <div type="sub" n="20">et, Ut omnes honorificent Filium, ut honorificant Patrem; et, Opera quae ipse facit, haec et Filius similiter facit. Haec omnia aequalitatem confirmant. </div>
            <div type="sub" n="21">De lege quoque ait, Nolite putare quia veni solvere legem aut prophetas. Sic solet malas suspiciones ex mentibus evellere. </div>
            <div type="sub" n="22">Hic autem aequalitatem cum Patre non modo non tollit; sed confirmat. Quare alibi dicentibus illis, Facis teipsum Deum, suspicionem non depulit, imo veram probavit his verbis: </div>
            <div type="sub" n="23">Ut autem sciatis quia potestatem habet Filius hominis dimittendi peccata in terra, dicit paralytico: Tolle grabbatum tuum, et ambula. </div>
            <div type="sub" n="24">Illud igitur quod prius dictum est, confirmat, quod nempe aequalem se faciat Deo; ostenditque se non esse Deo adversarium, sed eadem, quae ille dicit, dicere, eadem docere. </div>
            <div type="sub" n="25">Demum de sabbati solutione agit dicens, Nonne Moyses dedit vobis legem, et nemo ex vobis servat legem? ac si diceret: Lex statuit, non occides; vos autem occiditis, et me ut legis transgressorem accusatis. </div>
            <div type="sub" n="26">Cur autem dixit, nemo? Quia omnes quaerebant eum interficere. Ego, inquit, si legem solvi, id feci ut hominem servarem; vos autem ad malum inferendum solvitis illam. </div>
            <div type="sub" n="27">Etiamsi transgrederer, id ad salutem facio, neque oporteret me a vobis, qui in gravibus illam transgredimini, incusari. Nam quod vos facitis, legis eversio prorsus est. </div>
            <div type="sub" n="28">Deinde etiam decertat, etsi plura olim disseruisset; sed tunc sublimius, et secundum dignitatem suam; nunc autem humilius. </div>
            <div type="sub" n="29">Quare? Quia nolebat tam frequenter illos exasperare; nunc vero ira incendebantur, et in caedem processissent. </div>
            <div type="sub" n="30">Quapropter insistit ut eorum sedaret animum, hisce duobus utens modis, et facinus coarguens his verbis, Quid me quaeritis interficere? </div>
            <div type="sub" n="31">et modeste addens, hominem qui veritatem loquutus sum; et ostendens illos, cum caedem spirent, non debere de aliis judicare. </div>
            <div type="sub" n="32">Tu vero mihi consideres velim, quam sit humilis Christi interrogatio, quam truculenta illorum responsio: Daemonium habes: quis te quaerit interficere? </div>
            <div type="sub" n="33">Verbum irae et furoris, animique in impudentiam acti, quod inexspectato modo redarguerentur, et se lacessitos putarent. </div>
            <div type="sub" n="34">Ut enim latrones in insidiis cantant: deinde ut imparatum aggrediantur, silentio rem peragunt; ita et Judaei. </div>
            <div type="sub" n="35">Ipse vero omissa reprehensione, ne impudentiores redderet, de sabbati rursum solutione sese purgat, ex lege cum illis disputans. </div>
         </div>
         <div type="sec" n="3">
            <div type="sub" n="1">Et vide quam prudenter. Nihil mirum, inquit, si mihi non morem geritis, quando ne legem quidem auditis, et quam a Moyse datam putatis, eam violatis. </div>
            <div type="sub" n="2">Nihil ergo novum si verbis meis non attenditis. Quia enim dixerant, Moysi loquutus est Deus; hunc autem nescimus unde sit; </div>
            <div type="sub" n="3">ostendit ipse, Moysen ab illis contumeliose habitum: cum ille legem dedisset, quam ipsi non audirent. Unum opus feci, et omnes miramini. </div>
            <div type="sub" n="4">Animadverte quomodo ubi sese purgare oporteret, et oblatum crimen confutare, ille non Patrem commemoret, sed personam suam inducat. </div>
            <div type="sub" n="5">Unum opus feci; vult ostendere, si non fecisset, tunc legem solutam dici potuisse, et multa esse observatu digniora, quam legem: Moysemque contra legem mandatum accepisse, quod lege dignius esset. </div>
            <div type="sub" n="6">Dignior quippe sabbato circumcisio erat, quamvis ea non a lege, sed a patribus inducta fuisset. Ego vero rem digniorem melioremque feci, quam sit circumcisio. </div>
            <div type="sub" n="7">Porro non meminit legalis mandati; nempe quod sacerdotes sabbatum transgrediantur, ut jam ante dixit: sed cum majori auctoritate loquitur. Illud autem, miramini, id est, turbamini. </div>
            <div type="sub" n="8">Nam si legem ita firmam esse oportuisset, circumcisio non illa praestantior esset; neque dixisset se majus quidpiam fecisse, quam circumcisionem; sed ex auctoritate confutat eos dicens: Si circumcisionem accipit homo. </div>
            <div type="sub" n="9">Viden’ tunc maxime stare legem, cum ipsam solvit? viden’ sabbati solutionem esse legis observationem; ita ut si non fuisset solutum sabbatum, legem solvi necesse fuerit? Itaque legem ego firmavi. </div>
            <div type="sub" n="10">Non dixit, Mihi irascimini, quod rem circumcisione majorem fecerim. Sed rem tantum exponens, judicium ipsis permisit, num magis necessaria sit integra hominis curatio, quam circumcisio. </div>
            <div type="sub" n="11">Ut signum accipiat homo nihil ad valetudinem conferens, lex solvitur, inquit; ut tanto morbo liberetur, indignamini? Nolite judicare secundum faciem. </div>
            <div type="sub" n="12">Quid est, secundum faciem? Ne quia Moyses in majore apud vos existimatione est, a personarum dignitate calculum feratis; sed a rerum natura; illud namque est juste judicare. </div>
            <div type="sub" n="13">Cur nemo Moysen incusavit? cur nemo obstitit jubenti solvi sabbatum pro praecepto extrinsecus legi addito? </div>
            <div type="sub" n="14">Verum ille patitur praeceptum illud lege sua dignius esse; praeceptum, inquam, a lege non latum, sed extrinsecus allatum; quod est utique mirum. </div>
            <div type="sub" n="15">Vos autem qui non estis legislatores, ultra modum legem vindicatis: verum fide dignior vobis est Moyses, qui legem solvi praecipit ob praeceptum non legale. </div>
            <div type="sub" n="16">Cum ergo dicit totum hominem, declarat circumcisionem partem tantum valetudinis esse. Et quae est sanitas circumcisionis? </div>
            <div type="sub" n="17">Anima, inquit, omnis quae non circumciditur, exterminabitur. Ego vero non partim aegrum modo, sed totum corruptum suscitavi. </div>
            <div type="sub" n="18">Nolite ergo judicare secundum faciem. Hoc putemus non illis tantum dictum fuisse, sed nobis quoque, ne ulla in re justitiam corrumpamus, sed pro illa omnia agamus; </div>
            <div type="sub" n="19">ne attendamus an pauper an dives quis sit, nec personas, sed res exploremus. Non misereberis, inquit, pauperis in judicio. </div>
            <div type="sub" n="20">Quid sibi vult illud? Ne frangaris, inquit, ne flectaris, si pauper sit is qui laesit. Quod si pauperi non ignoscendum, multo minus diviti. </div>
            <div type="sub" n="21">Haec porro dico non judicibus tantum, sed et omnibus, ne unquam jus violetur, sed incorruptum semper servetur. </div>
            <div type="sub" n="22">Diligit, inquit, justitiam Dominus. Qui autem diligit iniquitatem, odit animam suam. Ne, quaeso, animas nostras odio habeamus, nec iniquitatem diligamus. </div>
            <div type="sub" n="23">Hinc certe parum vel nihil lucri nunc percipimus; sed in futuro magnum aderit damnum. Imo ne hic quoque iniquitate nostra fruemur. </div>
            <div type="sub" n="24">Quando enim cum mala conscientia in deliciis versamur, annon hoc cruciatus et supplicium est? Diligamus ergo justitiam, et nunquam hanc legem violemus. </div>
            <div type="sub" n="25">Quid enim fructus ex hac vita consequi poterimus, nisi hinc cum virtute migraverimus? Quid illic nobis patrocinabitur? An amicitia, an cognatio, an gratia? </div>
            <div type="sub" n="26">Ecquid gratiam cujuslibet dico? Si Noe patrem habeamus, si Jobum, si Danielem, id nihil nobis proderit, si nostra nos opera prodant. </div>
            <div type="sub" n="27">Sed una opus habemus virtute; haec nos servare poterit, et ab aeterno igne liberare. Haec nos mittet in regnum caelorum; </div>
            <div type="sub" n="28">quod utinam omnes consequamur gratia et benignitate Domini nostri Jesu Christi, per quem et cum quo Patri gloria unaque sancto Spiritui, nunc et semper et in saecula saeculorum, amen. </div>
         </div>
      </div>
      <div type="hom" n="50">
         <div type="title" n="title">Commentarius </div>
         <div type="title" n="title_2">[Homilia L] </div>
         <div type="sec" n="1">
            <div type="sub" n="1">Dicebant ergo quidam ex Jerosolymis: Nonne hic est quem quaerunt interficere? Et ecce palam loquitur, et nihil ei dicunt. </div>
            <div type="sub" n="2">Numquid vere cognoverunt principes, quia hic est vere Christus? Sed hunc scimus unde sit. </div>
            <div type="sub" n="3">Nihil in divinis Scripturis temere positum est; sunt enim Spiritus sancti dicta. </div>
            <div type="sub" n="4">Quamobrem omnia accurate disquiramus: ab una quippe dictione totum saepe sensum discimus, ut etiam nunc contingit. </div>
            <div type="sub" n="5">Multi enim ex Jerosolymitanis dicebant: Nonne hic est quem quaerunt interficere? Et ecce palam loquitur, et nihil ei dicunt. Cur Jerosolymitani memorantur? </div>
            <div type="sub" n="6">Ostendit Evangelista eos maxime qui tot signis dignati fuerant omnium miserrimos esse, qui cum divinitatis ipsius signum maximum vidissent, totum corruptorum principum judicio remittebant. </div>
            <div type="sub" n="7">Annon maximum signum erat, quod furentes, caedem spirantes, circumcursantes, atque interficere quaerentes, cum ipsum prae manibus tenerent, statim quiescerent? </div>
            <div type="sub" n="8">Quis hoc fecisset? Quis tantum furorem sic exstinxisset? Attamen post tot signa, vide stultitiam et furorem, Nonne hic est quem quaerunt interficere? </div>
            <div type="sub" n="9">Vide quomodo seipsos condemnent: quem quaerunt interficere, inquiunt, et nihil ei dicunt. Nec modo nihil dicunt; sed neque palam et libere loquentem ipsosque exasperantem reprimunt. </div>
            <div type="sub" n="10">Numquid vere cognoverunt quia hic est Christus? Vobis autem quid videtur? Quam de illo fertis sententiam? Contrariam, inquiunt: ideo dicebant: Sed hunc scimus unde sit. O nequitiam! o contradictionem! </div>
            <div type="sub" n="11">Non cum principibus calculum ferunt, sed aliam corruptam efferunt sententiam stultitia sua dignam. </div>
            <div type="sub" n="12">Scimus, inquiunt, unde sit. Christus autem cum venerit, nemo sciet unde sit. Atqui principes vestri interrogati dicebant, in Bethlehem nasciturum. </div>
            <div type="sub" n="13">Et rursum alii, Nos scimus quia Moysi loquutus est Deus, hunc autem nescimus unde sit. Ebriorum verba considera. Rursumque, Num ex Galilaea venit Christus? </div>
            <div type="sub" n="14">Annon ex Bethlehem vico? Viden’ ebriorum calculum? Scimus, nescimus; ex Bethlehem venit Christus; </div>
            <div type="sub" n="15">Christus autem cum venerit, nemo sciet unde sit. Quid hac dictorum pugna manifestius? Id unum respiciebant, ut ne crederent. </div>
            <div type="sub" n="16">Quid ergo ad haec Christus? Et me nostis, et unde sim scitis: et a meipso non veni; sed est verus qui misit me, quem vos nescitis. </div>
            <div type="sub" n="17">Et rursum, Si me sciretis, et Patrem meum sciretis. Quomodo ergo dicit eos et ipsum, et unde sit nosse; et alibi, nec ipsum nosse, nec Patrem? </div>
            <div type="sub" n="18">Non secum pugnat, absit: sed valde sibi constat: de alia loquitur cognitione, cum dicit, non nostis. </div>
            <div type="sub" n="19">Quemadmodum cum dicit: Filii Heli, filii pestilentes, nescientes Dominum; ac rursum, Israel autem me non cognovit. </div>
            <div type="sub" n="20">Ut et Paulus ait: Confitentur se nosse Deum, factis autem negant. Potest ergo qui scit, nescire. Hoc itaque dicit: Si me nossetis, sciretis me esse Filium Dei. </div>
            <div type="sub" n="21">Illud autem, unde sim, non locum hic denotat, ut liquet ex sequentibus: Et a meipso non veni; sed verus est qui misit me, quem vos nescitis. </div>
            <div type="sub" n="22">Hic loquitur de ignorantia operibus comprobata, de qua Paulus dicit, Confitentur se nosse Deum, factis autem negant. </div>
            <div type="sub" n="23">Neque enim ignorantiae peccatum erat, sed nequitiae et malae voluntatis. Et cum hoc scirent, ignorare volebant. Sed quaenam haec consequentia? </div>
            <div type="sub" n="24">Quomodo ut illos confutet, eadem quae ipsi loquitur? Nam cum illi dicerent, Hunc autem scimus unde sit; subdidit, Et me scitis. Quid enim dicebant illi, an quod nescirent? </div>
            <div type="sub" n="25">Imo vero ipsi dicebant, scimus. Verum cum dicerent se scire unde esset, nihil aliud significabant, quam illum de terra esse et fabri filium. </div>
            <div type="sub" n="26">Ille vero in caelos erigebat eos dicens, Scitis unde sim; id est, non unde suspicamini veni; sed unde is qui misit me. </div>
            <div type="sub" n="27">Cum dicit enim, A meipso non veni, hoc subindicat, ipsos nempe scire, quod a Patre missus esset, etsi id non confiterentur. </div>
            <div type="sub" n="28">Duplici ergo modo illos confutat. Primo ea quae secreto loquebantur, in medium et cum clamore profert, ut illos pudefaciat; </div>
            <div type="sub" n="29">deinde mentem illorum aperit, ac si diceret: Non abjectus sum, non sine causa veni; sed, Verus est qui misit me, quem vos nescitis. </div>
            <div type="sub" n="30">Quid significat illud, Verus est qui misit me? Si verus est, in veritate me misit: si verus est, sequitur verum illum esse qui missus fuit. </div>
         </div>
         <div type="sec" n="2">
            <div type="sub" n="1">Alio quoque modo id probat, propriis illos verbis capiens. Quia enim dicebant, Christus cum veniet, nemo sciet unde sit, hinc ostendit se Christum esse. </div>
            <div type="sub" n="2">Nam ipsi illud, Nemo sciet, secundum differentiam locorum loquebantur; </div>
            <div type="sub" n="3">et hinc ille ostendit se Christum esse, quia a Patre venerit, et ubique testificatur Patris cognitionem sibi soli competere, dicens, Non quod Patrem quis vidit, nisi qui est a Patre. </div>
            <div type="sub" n="4">Quibus verbis in iram concitabantur. Nam cum diceret, Non nostis eum, et cum evinceret, ipsos scire quidem, sed ignorantiam simulare, jure ipsos mordebat et irritabat. </div>
            <div type="sub" n="5">Quaerebant ergo eum apprehendere, et nemo misit in illum manum, quia nondum venerat hora ejus. Viden’ illos invisibiliter cohibitos, et illorum coercitum furorem? </div>
            <div type="sub" n="6">Cur vero non dixit, quod invisibiliter eos detinuerit; sed quod nondum venisset hora ejus? Volebat Evangelista humano humilioreque modo loqui; ut homo etiam esse putaretur. </div>
            <div type="sub" n="7">Quia enim ubique sublimia dicit; ideo haec hinc inde inserit. Cum autem dicit, Ab ipso sum, non loquitur ut propheta, qui hoc acceperit, sed quod illum videat, ac cum ipso sit. Novi illum, inquit, quia ab ipso sum. </div>
            <div type="sub" n="8">Viden’ quo pacto hoc ubique probet, a meipso non veni; et, qui misit me verus est? id contendens, ne a Deo alienus putetur. Et animadverte, quanta sit in humilibus verbis utilitas. </div>
            <div type="sub" n="9">Post haec, inquit, multi dicebant: Christus cum venerit, numquid plura signa faciet, quam quae hic facit? Quae signa? </div>
            <div type="sub" n="10">Atqui tria erant signa, vini, paralytici, et filii reguli: nihilque ultra narravit Evangelista: unde liquet, ut saepe dixi, ipsos multa praemittere, dum ea recensent quae maligne principes machinabantur. </div>
            <div type="sub" n="11">Quaerebant ergo illum apprehendere et interficere. Quinam? Non multitudo, quae principatum non affectabat, nec invidia corripiebatur; sed sacerdotes. </div>
            <div type="sub" n="12">Turba enim populi dicebat: Christus cum venerit, numquid plura signa faciet? </div>
            <div type="sub" n="13">Attamen haec fides sana non erat, sed ut solet infimae plebis esse. Illud enim, cum venerit, non erat credentium hunc esse Christum. </div>
            <div type="sub" n="14">Aut ita dicendum est; aut forte in concursu populi, cum principes pro virili ostendere niterentur ipsum non esse Christum, dixerit turba: Ponamus non esse Christum, num melior erit Christus? </div>
            <div type="sub" n="15">Ut semper dixi, infimum vulgus, non a doctrina, non a concionibus, sed a signis allicitur. Audierunt Pharisaei turbam murmurantem, et miserunt ministros, ut apprehenderent eum. </div>
            <div type="sub" n="16">Viden’ sabbati solutionem obtentum fuisse? Quod autem illos acrius mordebat, hoc erat. </div>
            <div type="sub" n="17">Hic enim cum nihil quod criminarentur haberent, sive in dictis, sive in gestis, propter turbam volebant illum apprehendere. </div>
            <div type="sub" n="18">Nec audebant periculum suspicantes, sed ministros miserunt qui tentarent. O violentiam! o furorem! sive potius, o insaniam! </div>
            <div type="sub" n="19">Cum id ipsi saepe tentassent, nec potuissent, ministris rem committunt, furori animoque suo temere indulgentes. </div>
            <div type="sub" n="20">Atqui multa juxta piscinam loquutus est, et nihil tale moliti sunt; sed quaesierunt, non tentarunt. Hic vero rem ferre non possunt: cum futurum esset ut turba accurreret. </div>
            <div type="sub" n="21">Quid ergo Christus? Adhuc modicum tempus vobiscum sum. Cum posset auditores et flectere et terrere, verba profert humilitate plena, ac si diceret: Cur me interficere, cur persequi quaeritis? </div>
            <div type="sub" n="22">Modicum exspectate, et sine tanto vestro conatu, me capiendum offeram. Deinde ne quis communem dici mortem arbitraretur his verbis, Adhuc modicum tempus vobiscum sum; </div>
            <div type="sub" n="23">nam hoc putabant; hanc opinionem ut amoveret, ipsum post mortem nihil operaturum esse subdidit: Et ubi sum ego, vos non potestis venire. </div>
            <div type="sub" n="24">Si autem in morte mansurus erat, ire sane potuissent: eo namque omnes migramus. </div>
            <div type="sub" n="25">Simplicior itaque multitudo his verbis flectebatur; ferocior timebat; studiosior ad audiendum properabat, quod parum superesset temporis, nec semper possent tali frui doctrina. </div>
            <div type="sub" n="26">Nec tantum dixit, hic sum; sed vobiscum sum; id est, Etsi persequamini, etsi exagitetis, ne tantillum quidem cessabo vobis prospicere, et quae ad salutem vestram spectant praedicare. </div>
            <div type="sub" n="27">Et vado ad eum qui misit me. Haec terrere poterant et angere. Nam fore ut ejus ope indigeant praedicit. </div>
            <div type="sub" n="28">Quaeretis me, inquit, non solum non obliviscemini; sed etiam quaeretis me, et non invenietis. Et ubinam quaesierunt eum Judaei? </div>
            <div type="sub" n="29">Narrat Lucas, mulieres illum planxisse; et ut verisimile est, multi alii luxerunt eum, ac post urbis excidium ejus praesentiam optarunt, recordati nempe Christi et miraculorum ejus. </div>
            <div type="sub" n="30">Haec autem omnia dixit, ut eos alliceret. Nam quod parum superesset temporis, quod post discessum optabilis foret, cum non ultra posset inveniri; haec, inquam, omnia, ut ipsi haererent suadere poterant. </div>
            <div type="sub" n="31">Nam si futurum non erat ut ejus praesentia optabilis esset, nihil ipsis magnum dicere videbatur. </div>
            <div type="sub" n="32">Rursum, si optabilis futura ejus praesentia erat, ita ut tamen inveniri posset, id non ita illos turbavisset. </div>
         </div>
         <div type="sec" n="3">
            <div type="sub" n="1">Iterum si multo tempore praesens mansurus fuisset, supini fortasse evasissent. Nunc autem undique illos exagitat et terret. </div>
            <div type="sub" n="2">Illud vero, Vado ad eum qui misit me, declarat nihil damni futurum ex insidiis eorum, et se voluntarie passurum. </div>
            <div type="sub" n="3">Duo igitur praedixit, et se paulopost abiturum, et illos ad se non venturos esse: quod certe non fuit humanae mentis, ut mortem suam praediceret. </div>
            <div type="sub" n="4">Vide namque quid dicat David: Notum fac mihi, Domine, finem meum, et numerum annorum meorum quis est, ut sciam quid desit mihi. Id profecto nemo novit. Ex uno autem alterum confirmatur. </div>
            <div type="sub" n="5">Ego vero puto id et ministris aenigmatice dici, et ministros spectare, quo maxime illos alliceret; ostendens se scire cur venissent; ac si diceret, Exspectate paulisper, et abibo. </div>
            <div type="sub" n="6">Dicebant ergo Judaei inter se: Quo iturus est? Tametsi illi qui desiderabant ut abiret, nihilque non agebant, ut ne ultra viderent eum, non debuissent hoc quaerere; sed dicere, gaudemus quod abeas: et quando hoc erit? </div>
            <div type="sub" n="7">Sed his verbis movebantur, et ab se mutuo ac stulte quaerunt, quo iturus esset. Numquid in dispersionem gentium? Quid est, in dispersionem gentium? </div>
            <div type="sub" n="8">Sic gentes vocabant Judaei, quia ubique dispersae erant, et libere commiscebantur. Hanc quoque et illi postea ignominiam passi sunt: nam ipsi quoque dispersio fuerunt. </div>
            <div type="sub" n="9">Olim tota gens simul coacta erat, nec alibi reperire erat Judaeum, quam in Palaestina tantum. Ideo Judaei gentes vocabant dispersionem, exprobrantes illis, ac de se magnifice sentientes. </div>
            <div type="sub" n="10">Quid ergo sibi vult illud, Quo ego vado, vos non potestis venire? dum cum illis Judaei ubique per orbem terrarum commiscerentur. </div>
            <div type="sub" n="11">Si ergo gentes significare voluisset, non dixisset, quo non potestis venire. Cum autem dixerunt, Num in dispersionem gentium iturus est? </div>
            <div type="sub" n="12">non addiderunt, et perditurus eas, sed docturus; sic sedata est illorum ira, et dictis crediderunt. Nam si non credidissent, non quaesituri inter se erant quid diceret. </div>
            <div type="sub" n="13">Verum haec illis dicta sunto. Sed timendum, ne nobis quoque illa competant, quod ubi ille est, eo nos non possimus abire, quod vita nostra peccatis sit plena. </div>
            <div type="sub" n="14">De discipulis enim ait, Volo ut ubi sum ego, et illi sint mecum. De nobis vero timeo ne contrarium dicatur, Ubi ego sum, non potestis venire. </div>
            <div type="sub" n="15">Cum enim contra quam praecipitur agamus, quomodo poterimus illo abire? </div>
            <div type="sub" n="16">Nam in hoc saeculo, si quis miles ea agat quae contra regis dignitatem sint, non poterit regem videre, sed exauctoratus extremum luet supplicium. </div>
            <div type="sub" n="17">Si ergo rapiamus, avaritiae studeamus, injuste agamus, percutiamus, eleemosynam non erogemus, non poterimus illo abire; sed id patiemur quod virginibus accidit: </div>
            <div type="sub" n="18">quae ad illum ingredi non potuerunt, sed recesserunt, exstinctis lampadibus; hoc est, gratia deficiente. </div>
            <div type="sub" n="19">Flammam quippe illam quam a Spiritus gratia statim accipimus, si velimus, ardentiorem efficimus; sin nolimus, statim illam perdemus. </div>
            <div type="sub" n="20">Illa autem exstincta, nihil aliud quam tenebrae in nostris insidebit animis. Sicut enim ardente lucerna, multa lux splendet: sic illa restincta, nihil nisi tenebrae. </div>
            <div type="sub" n="21">Ideo ait: Nolite spiritum exstinguere. Exstinguitur autem cum oleum non habet; quando vento vehementior quaedam vis insufflat: quando comprimitur et coarctatur. </div>
            <div type="sub" n="22">Sic enim exstinguitur ignis. Comprimitur autem a solicitudinibus saecularibus, et exstinguitur a mala concupiscentia. Ad haec nihil illam ita exstinguit, ut inhumanitas, crudelitas, rapina. </div>
            <div type="sub" n="23">Cum autem oleo deficiente aquam etiam frigidam infundimus, hoc est avaritiam, quae per laesorum moestitiam animas exstinguit, unde poterunt iterum accendi? </div>
            <div type="sub" n="24">Migrabimus ergo pulverem cineremque multum nobiscum ferentes, fumumque nos accusantem, quod lampadas exstinxerimus. </div>
            <div type="sub" n="25">Ubi enim fumus est, ibi necesse est exstinctum ignem fuisse. Verum absit ne quispiam hanc vocem audiat, Nescio vos. </div>
            <div type="sub" n="26">Quandonam autem haec vox audietur, nisi ubi cum pauperem videmus, perinde affecti sumus, ac si non videremus? </div>
            <div type="sub" n="27">Quando nos Christum esurientem ignorabimus, ignorabit et ille nos oleo egentes. Et jure quidem. Nam qui miserum despicit, nec juvat ex bonis suis, quomodo quaeret accipere ex non suis? </div>
            <div type="sub" n="28">Quamobrem rogo, omnia faciamus, omnia moveamus ut oleum nobis non deficiat; sed ornemus lampades, et cum sponso in thalamum ingrediamur: </div>
            <div type="sub" n="29">quem nos omnes assequi contingat gratia et benignitate Domini nostri Jesu Christi, per quem et cum quo Patri gloria, simulque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="51">
         <div type="title" n="title">Commentarius </div>
         <div type="title" n="title_2">[Homilia LI] </div>
         <div type="sec" n="1">
            <div type="sub" n="1">In novissimo autem die magno festivitatis, stabat Jesus, et clamabat dicens: Si quis sitit, veniat ad me et bibat. </div>
            <div type="sub" n="2">Qui credit in me, sicut dicit Scriptura, flumina de ventre ejus fluent aquae vivae. </div>
            <div type="sub" n="3">Qui ad divinam accedunt praedicationem, et fidem servant, eos sitientium desiderium prae se ferre oportet, atque tantam in seipsis incendere concupiscentiam. </div>
            <div type="sub" n="4">Sic enim poterunt dicta cautius retinere. Nam qui sitiunt, acceptum poculum cupidissime hauriunt, et ita sitim sedant. </div>
            <div type="sub" n="5">Sic itaque qui divinos hauriunt sermones, si sitientes sorbeant, nunquam cessabunt donec exhauserint. </div>
            <div type="sub" n="6">Quod enim semper oporteat sitire et esurire, dicitur, Beati qui esuriunt et sitiunt justitiam. </div>
            <div type="sub" n="7">Et hic dicit Christus, Si quis sitit, veniat ad me et bibat; id est, Neminem necessitate aut vi traho: sed si quis animo promtus, si quis desiderio fervens sit, hunc ego voco. </div>
            <div type="sub" n="8">At cur Evangelista sic expressit, In novissimo die magno? Etenim primus et ultimus magnus erat, medii autem potius in deliciis consumebantur. </div>
            <div type="sub" n="9">Cur ergo in novissimo dicit? Quia illo die omnes conveniebant. In primo non venit ille, et causam dixit fratribus. </div>
            <div type="sub" n="10">Sed nec in secundo, nec in tertio quidpiam tale dicit; ne irrita forent verba, dum futurum erat ut illi in deliciis essent. </div>
            <div type="sub" n="11">Novissimo autem die, quando recedebant domum, viatica ad salutem dat illis, et clamat; tum ut fiduciam et loquendi libertatem ostendat; </div>
            <div type="sub" n="12">tum ut tantae multitudini significet, se de spirituali potu loquutum esse, adjicitque: Qui credit in me, sicut dicit Scriptura, flumina de ventre ejus fluent aquae vivae. </div>
            <div type="sub" n="13">Ventrem cor vocat; ut et alibi ait, Et legem tuam in medio ventris mei. Et ubinam dicit Scriptura, Flumina de ventre ejus fluent aquae vivae? Nusquam. </div>
            <div type="sub" n="14">Quid sibi vult ergo illud, Qui credit in me, sicut dicit Scriptura? Hic interpungendum est; ut illud, Flumina de ventre ejus fluent, sit Christi sententia. </div>
            <div type="sub" n="15">Quia enim multi dicebant, Hic est Christus; et, Christus cum venerit, numquid plura signa faciet? ostendit oportere rectam tenere sententiam, neque ita ex signis, ut ex Scripturis credendum esse. </div>
            <div type="sub" n="16">Multi enim cum illum miracula edentem cernerent, non quasi Christum recipiebant. Imo dicturi erant, Nonne Scripturae dicunt Christum ex semine David venturum esse? </div>
            <div type="sub" n="17">Id ille frequenter versabat, ut ostendere se hujusmodi demonstrationem non fugere: rursusque illos ad Scripturas remittit. </div>
            <div type="sub" n="18">Superius enim dixerat: Scrutamini Scripturas; et rursum: Scriptum est in prophetis, Et erunt omnes docibiles Dei; et, Moyses vos accusat; hic vero, Sicut dixit Scriptura, flumina de ventre ejus fluent; </div>
            <div type="sub" n="19">ubertatem et copiam gratiae subindicans, ut alibi dicit, Fons aquae salientis in vitam aeternam; id est, multam habebit gratiam. Alibi dixerat, vitam aeternam; hic dicit aquam vivam. </div>
            <div type="sub" n="20">Vivam vocat eam quae semper operatur, Spiritus enim gratia cum in animam ingressa et stabilita fuerit, plus quam fons quivis scaturit; neque cessat, vel evacuatur, neque desinit. </div>
            <div type="sub" n="21">Ut ergo simul et nunquam deficere, et ineffabiliter operari denotet, fontem et fluvios appellat; non unum fluvium, sed innumerabiles. </div>
            <div type="sub" n="22">Et illic salientem pro inundante dixit: Quod clare percipiet si quis sapientiam Stephani, Petri linguam, Pauli vim consideraverit. </div>
            <div type="sub" n="23">Quo pacto nihil eos tulerit, nihil sustinuerit; non populorum furor, non tyrannorum violentia, non daemonum insidiae, non quotidianae mortes. </div>
            <div type="sub" n="24">Sed quasi flumina magno impetu fluentia; sic omnia secum traxerint. Haec autem dixit de Spiritu, quem accepturi erant credentes in eum. Nondum enim erat Spiritus sanctus. </div>
            <div type="sub" n="25">Quomodo ergo prophetae prophetarunt, et innumera edidere miracula? </div>
            <div type="sub" n="26">Apostoli enim non Spiritu, sed ejus virtute daemonia ejecerunt, ut ipse dicit: Si ego in Beelzebub ejicio daemonia, filii vestri in quo ejiciunt? </div>
            <div type="sub" n="27">Hoc autem dicebat significans, non omnes Spiritu ante crucem, sed ejus virtute ejecisse daemonia. </div>
            <div type="sub" n="28">Cum ergo illos missurus erat, tunc dixit, Accipite Spiritum sanctum; ac rursum, Venit in eos Spiritus sanctus, et tunc signa faciebant. </div>
         </div>
         <div type="sec" n="2">
            <div type="sub" n="1">Cum autem misit eos, non dixit, Dedit eis Spiritum sanctum; sed, dedit eis potestatem dicens: Leprosos mundate, daemonia ejicite, mortuos suscitate; gratis accepistis, gratis date. </div>
            <div type="sub" n="2">Prophetis autem in confesso apud omnes est Spiritum sanctum fuisse datum. </div>
            <div type="sub" n="3">Sed gratia illa contracta erat et avulsa, atque in terra desierat ab illa die, qua dictum fuit, Relinquitur domus vestra deserta. </div>
            <div type="sub" n="4">Et ante illam diem jam rarior esse coeperat. Nullus apud illos propheta erat: neque gratia illorum sacris prospiciebat. </div>
            <div type="sub" n="5">Cum igitur Spiritus sanctus jam ablatus esset, futurumque esset ut largius effunderetur, cujus doni principium post crucem fuit, non abundantius modo, sed etiam cum majoribus charismatibus: </div>
            <div type="sub" n="6">mirabilius quippe donum fuit, ut cum dicit, Nescitis cujus spiritus sitis; et iterum, Non enim accepistis spiritum servitutis, sed accepistis spiritum adoptionis: nam veteres illi quoque Spiritum habebant, sed aliis non impertiebant. </div>
            <div type="sub" n="7">Apostoli vero innumeros illo replebant; quoniam igitur illam gratiam accepturi erant; nondum enim data erat; ideo ait, Nondum erat Spiritus sanctus; </div>
            <div type="sub" n="8">de hac igitur gratia Evangelista dicebat, Nondum erat Spiritus sanctus, nempe datus, quia Jesus nondum erat glorificatus, gloriam appellans crucem. </div>
            <div type="sub" n="9">Quia enim inimici eramus, peccatores, gratia Dei privati, inimici Dei; gratia vero erat reconciliationis indicium; donum autem non inimicis et perosis; sed amicis et probatis datur; </div>
            <div type="sub" n="10">oportebat prius pro nobis offerri sacrificium, et inimicitiam in carne solvi, nosque Dei amicos effici, et tunc donum accipere. </div>
            <div type="sub" n="11">Nam si hoc in promissione Abrahae factum est, multo magis in gratia; et hoc declarat Paulus his verbis: </div>
            <div type="sub" n="12">Si enim, qui ex lege, haeredes sunt, exinanita est fides. Lex enim iram operatur; hoc est, promisit Deus Abrahae et semini ejus daturum se terram. </div>
            <div type="sub" n="13">Sed nepotes ejus promissione illa indigni fuere, et ex propriis laboribus placere non potuerunt. </div>
            <div type="sub" n="14">Propterea intravit fides, res facilis, ut gratiam attraheret, et promissa non exciderent. </div>
            <div type="sub" n="15">Et ideo ex fide dicit, ut secundum gratiam sit, utque promissio firma sit. Ideo secundum gratiam, quia id labore sudoreque suo non poterant. </div>
            <div type="sub" n="16">Cur autem cum dixisset, secundum Scripturas, non adjicit testimonium? Quia corrupta illorum sententia erat. </div>
            <div type="sub" n="17">Alii enim dicebant, Hic est ille propheta; alii dicebant, Seducit turbam; alii, Non ex Galilaea venit Christus, sed ex Bethlehem vico; Alii dicebant, Christus cum venerit, nemo scit unde sit; </div>
            <div type="sub" n="18">et diversae erant opiniones, ut in turba confusa. Neque enim dictis adhibebant animum, neque discendi cupidi erant. </div>
            <div type="sub" n="19">Ideo his nihil respondet, etsi dicerent, Numquid ex Galilaea Christus venit? </div>
            <div type="sub" n="20">Nathanaelem vero vehementius et asperius dicentem, Ex Nazareth potest aliquid boni exire? laudavit ut vere Israelitam. </div>
            <div type="sub" n="21">Hi enim et qui Nicodemo dicebant, Scrutare et vide quia ex Galilaea non surrexit propheta, non discendi causa dicebant, sed ut opinionem de Christo rejicerent. </div>
            <div type="sub" n="22">Ille vero, utpote veritatis amans, qui vetera omnia accurate nosset, hoc dicebat. </div>
            <div type="sub" n="23">Illi autem unum solum spectabant, ut evincerent ipsum non esse Christum: quapropter ipsis nihil revelavit. </div>
            <div type="sub" n="24">Qui enim contraria loquebantur, et modo, nemo scit unde venit; modo, ex Bethlehem venit, dicebant; etiamsi didicissent, contradicturi haud dubie erant. </div>
            <div type="sub" n="25">Esto enim locum ignorarent, quod ex Bethlehem esset, quia in Nazareth versatus fuerat, quamvis hoc venia dignum non esset; </div>
            <div type="sub" n="26">neque enim ibi natus erat; num genus quoque ignorabant, quod esset ex domo et familia David? </div>
            <div type="sub" n="27">Quomodo ergo dicebant, Annon ex semine David venit Christus? Sed hoc illo modo obtegere volebant, ac fraudulenter omnia loquebantur. </div>
            <div type="sub" n="28">Cur autem non accesserunt dicturi: Cum caetera omnia admiremur, jubeasque credi tibi secundum Scripturas, dic cur Scripturae dicant ex Bethlehem Christum esse venturum: tu autem ex Galilaea venisti? </div>
            <div type="sub" n="29">At nihil horum dixerunt, verum omnia maligno animo causificabantur. </div>
            <div type="sub" n="30">Quod enim discere non quaererent aut vellent, statim significat Evangelista: Quidam volebant apprehendere eum, sed nemo misit super illum manum suam. </div>
            <div type="sub" n="31">Nam etsi nihil aliud, hoc saltem illos compungere debuisset. Sed non sunt compuncti, ut ait Propheta: Dissipati sunt, nec compuncti. </div>
         </div>
         <div type="sec" n="3">
            <div type="sub" n="1">Hujusmodi enim est malitia: nemini vult cedere, unum solum respicit, ut eum perdat, cui insidiatur. Sed quid dicit Scriptura? </div>
            <div type="sub" n="2">Qui fodit foveam proximo, in eam incidet. Quod tunc etiam contigit. Illi namque ipsum interficere volebant, ut praedicationem abolerent. Sed contrarium evenit. </div>
            <div type="sub" n="3">Praedicatio namque per Christi gratiam floret, illorum vero omnia exstincta sunt et perierunt, atque illi patria, libertate et cultu suo exciderunt, atque omni felicitate privati, servi et captivi facti sunt. </div>
            <div type="sub" n="4">Haec cum sciamus, nunquam aliis insidiemur, gnari nos contra nosmetipsos gladium acuere, et profundiorem nobis infligere plagam. </div>
            <div type="sub" n="5">Sed te aliquis laesit, et vis illum ulcisci? Ne ulciscaris, et sic ulcisci poteris: si ulciscaris, non ulcisceris. Nec putes hoc aenigma esse, sed verum est. </div>
            <div type="sub" n="6">Quomodo et qua ratione? Quia si non ulciscaris, Deum ipsi inimicum constituis; si ulciscaris, non item. Nam, mihi vindicta, ego retribuam, dicit Dominus? </div>
            <div type="sub" n="7">Nam si servos habeamus qui mutuo rixentur, nec nobis ulciscendi partes concedant, sed sibi: </div>
            <div type="sub" n="8">etsi saepius nos rogent, non modo non ulciscimur, sed etiam indignamur, et fugitivos mastigiasque vocamus; </div>
            <div type="sub" n="9">oportebat enim ut totum nobis deferrent; sed quia, dicimus, teipsum ultus es, ne molestiam ultra crees. </div>
            <div type="sub" n="10">Multo magis Deus, qui praecepit, ut sibi omnia committeremus, id dicturus est, </div>
            <div type="sub" n="11">Quomodo absurdum non fuerit, cum a servis nostris hanc philosophiam et obsequium exigamus, Domino non ea concedere, quae volumus a servis nostris concedi nobis? </div>
            <div type="sub" n="12">Haec porro dico, quod ita promti sitis ad ultionem expetendam. </div>
            <div type="sub" n="13">Nam eum qui vere philosophatur id facere non decet, sed debet ille peccata dimittere et condonare, etiamsi non magna exspectaretur merces, peccatorum nempe remissio. </div>
            <div type="sub" n="14">Nam si damnas peccatorem, cur, quaeso, ipse peccas, et in eadem laberis? Te quis contumelia affecit? ne contumeliam rependas, ut ne illam tibi ipsi inferas; </div>
            <div type="sub" n="15">percussit? ne repercutias, quia nihil inde utilitatis percipies; moerore affecit? ne vicem referas, quia nihil inde lucri; sed illi similis evadis. </div>
            <div type="sub" n="16">Sic illum fortasse in pudorem conjicies, si omnia mansuete feras; sic in ruborem, ita ut iram sedet. Nemo malum malo sanat, sed bono malum. </div>
            <div type="sub" n="17">Haec apud gentiles nonnulli philosophantur. Nos ergo pudeat, quod stultis gentilibus quantum ad philosophiam simus inferiores. </div>
            <div type="sub" n="18">Multi eorum injuria affecti, aequo animo tulerunt; multi calumnias non propulsarunt; insidiantes beneficio affecerunt. </div>
            <div type="sub" n="19">Timendumque est ne quidam ex illis vitae instituto nobis praestantiores reperiantur, et hinc nos gravius supplicium maneat. </div>
            <div type="sub" n="20">Nam si nos qui Spiritum accepimus, qui regnum exspectamus, qui pro caelorum praemio philosophamur, qui gehennam non timemus, qui Angeli esse jubemur, qui mysteriorum participes sumus, non illos virtute attingamus, quam consequemur veniam? </div>
            <div type="sub" n="21">Etenim si Judaeos superare tenemur, nisi, inquit, abundaverit justitia vestra plus quam Scribarum et Pharisaeorum, non intrabitis in regnum caelorum; multo magis Gentiles; si Pharisaeos, multo magis infideles. </div>
            <div type="sub" n="22">Cum enim, nisi illos superemus, regnum nobis clausum sit; si Gentilibus pejores simus, quomodo hoc ipsum regnum consequemur? </div>
            <div type="sub" n="23">Omnem itaque acerbitatem, iram, furorem ejiciamus. Eadem dicere mihi quidem non molestum, vobis autem tutum. </div>
            <div type="sub" n="24">Nam medici eodem ipso saepe utuntur remedio; et nos non finem faciemus eadem clamandi, memorandi, docendi, hortandi. </div>
            <div type="sub" n="25">Nam multa est saecularium rerum turba, quae in horum oblivionem conjiciat, ac doctrina frequenti est opus. </div>
            <div type="sub" n="26">Ne ergo huc frustra conveniamus, opera exhibeamus bona, ut futura bona consequamur, </div>
            <div type="sub" n="27">gratia et benignitate Domini nostri Jesu Christi, per quem et cum quo Patri gloria simulque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="52">
         <div type="title" n="title">Commentarius </div>
         <div type="title" n="title_2">[Homilia LII] </div>
         <div type="sec" n="1">
            <div type="sub" n="1">Venerunt ergo ministri ad Pontifices et Pharisaeos, et dixerunt eis illi: Quare non adduxistis eum? Responderunt ministri: Nunquam sic loquutus est homo ut hic homo. </div>
            <div type="sub" n="2">Nihil veritate clarius, nihil simplicius; nisi nos maligne agamus; sed si maligne nos geramus, nihil difficilius. </div>
            <div type="sub" n="3">Ecce Pharisaei et Scribae, qui sapientiores esse videbantur, qui cum Christo semper erant, quia insidias illi struebant, licet miracula viderent, licet Scripturas legerent, nihil lucri, sed multum damni tulerunt: </div>
            <div type="sub" n="4">ministri vero, etsi illis omnibus expertes, una concione capti sunt: et qui ad illum vinciendum venerant, admiratione vincti redierunt. </div>
            <div type="sub" n="5">Non illorum prudentia tantum admiranda est, quod signis non opus habuerint; sed etiam quod sola doctrina capti sint. </div>
            <div type="sub" n="6">Non dixerunt enim, Nemo unquam tanta edidit miracula: sed quid? Nemo unquam sic loquutus est. </div>
            <div type="sub" n="7">Non eorum ergo prudentia solum admirabilis est, sed etiam loquendi libertas, quod haec iis qui se miserant, dixerint; quod Pharisaeis ipsum impugnantibus, qui hac de causa nihil non agebant. </div>
            <div type="sub" n="8">Venerunt, ait, ministri, et dicunt eis Pharisaei, Quare non adduxistis eum? Quod venerint, longe majus fuit, quam si mansissent; sic quidem illorum molestia liberati fuissent; </div>
            <div type="sub" n="9">sed nunc Christi sapientiae sunt precones, majoremque exhibent fiduciam. Nec dicunt, Non potuimus propter turbam, quae illum quasi prophetam audit: sed quid? </div>
            <div type="sub" n="10">Nemo unquam sic loquutus est. Atqui poterant illam excusationem afferre: sed rectum animum prae se ferunt. </div>
            <div type="sub" n="11">Hoc enim non admirantium modo erat, sed etiam criminantium quod se ad illum ligandum misissent, quem potius audire oportebat. </div>
            <div type="sub" n="12">Atqui non longam, sed brevem audierant concionem. Mens enim sincera non longis opus habet sermonibus. Tanta est vis veritatis. </div>
            <div type="sub" n="13">Quid ergo Pharisaei? cum compungi oportuisset, illi contra sic incusant eos, Numquid et vos seducti estis? </div>
            <div type="sub" n="14">Adhuc blandiuntur, nec asperis utuntur verbis, veriti ne omnino se desererent. Sed furorem tamen indicant et caute loquuntur. </div>
            <div type="sub" n="15">Cum oportuisset interrogare quid dixisset, et dicta ejus admirari: id non faciunt gnari se haud dubie captum iri; sed stultissimo illos argumento impetunt. </div>
            <div type="sub" n="16">Cur, inquiunt, nemo ex principibus credidit in eum? Itane, quaeso, Christum accusas, et non incredulos. Sed turba, quae non novit legem, maledicti sunt. </div>
            <div type="sub" n="17">Hinc magis accusandi estis, quod turba credente vos increduli manseritis. Populares enim ut legem cognoscentes agebant. </div>
            <div type="sub" n="18">Quomodo ergo maledicti sunt? Vos qui legem non servatis, maledicti estis; non illi qui legi obsequuntur. Non oportebat enim a non credentibus criminari eum, cui non credebatur. </div>
            <div type="sub" n="19">Non probandus hic modus est: nam et vos non credidistis Deo, ut Paulus ait: Quid enim si non crediderunt quidam? Numquid incredulitas eorum fidem Dei evacuabit? Absit. </div>
            <div type="sub" n="20">Nam prophetae quoque ipsos semper accusabant dicentes, Audite principes Sodomorum; et, Principes tui non obtemperant; ac rursum, Annon vestrum est nosse judicium? </div>
            <div type="sub" n="21">Et ubique vehementius illos incessunt. Quid igitur? Deumne propterea quispiam accusabit? Apage; illorum hoc crimen est. </div>
            <div type="sub" n="22">Quonam autem alio signo quis deprehendere possit vos non cognoscere legem, quam quod non credatis? </div>
            <div type="sub" n="23">Cum autem dixissent neminem principum credidisse in eum, sed eos qui legem ignorabant, merito illos arguit Nicodemus his verbis: Numquid lex nostra judicat hominem, nisi audierit ab ipso prius? </div>
            <div type="sub" n="24">Ostendit eos nec nosse, nec servare legem. Nam si lex vetat quemquam interfici, nisi prius audiatur; </div>
            <div type="sub" n="25">ipsi vero antequam audirent, id moliebantur; transgressores sunt legis: et quia dicebant neminem principum credidisse in eum; </div>
            <div type="sub" n="26">ideo indicat Evangelista ipsum ex eorum numero esse, ut ostendat etiam principes in eum credidisse: </div>
            <div type="sub" n="27">nondum tamen id palam, ut decuisset, exhibuerant: erantque nihilominus Christo addicti. </div>
            <div type="sub" n="28">Vide autem quam parce arguit. Non dicit enim, Vos autem vultis illum occidere, et temere condemnatis hominem ut seductorem. </div>
            <div type="sub" n="29">Verum non ita dixit, sed moderatius ingentem illorum impetum cohibebat, necnon illorum inconsiderantiam et sanguinarium animum. </div>
            <div type="sub" n="30">Ideo in legem sermonem convertit, aitque: Nisi audierit diligenter, et cognoverit quid faciat. Itaque non audire tantum oportet, sed diligenter audire; </div>
            <div type="sub" n="31">id enim sibi vult illud, et cognoverit quid faciat, quid velit, quare, et quam rem spectet, an ad reipublicae eversionem tendat ut inimicus. </div>
            <div type="sub" n="32">Dubitantes ergo cum dixissent, neminem principum in ipsum credere, nec vehementer nec remisse in eum feruntur. </div>
         </div>
         <div type="sec" n="2">
            <div type="sub" n="1">Quaenam haec consequentia, illo dicente, Lex nostra non judicat quemquam, respondere; Numquid et tu ex Galilaea es? </div>
            <div type="sub" n="2">Cum oportuisset enim ostendere se non temere eo misisse qui illum vocarent, et non opus esse ipsum alloqui, acerbe furioseque reponunt: Scrutare et vide, quia ex Galilaea propheta non surgit. </div>
            <div type="sub" n="3">Quid enim dixit homo ille? Num quod propheta esset? Dixit, non judicatum non occidi oportere. </div>
            <div type="sub" n="4">Illi vero contumeliose, ac si Scripturarum prorsus ignarus esset, haec reponunt: ac si dicerent: Vade, disce; id enim sibi vult illud, Scrutare et vide. </div>
            <div type="sub" n="5">Quid ergo Christus? Quia Galilaeam et prophetam semper in ore versabant, omnes ab aliena opinione removens, et ostendens se non esse unum ex prophetis, sed mundi Dominum, ait: Ego sum lux mundi. </div>
            <div type="sub" n="6">Non Galilaeae, non Palaestinae, non Judaeae. Quid porro Judaei? Tu de teipso testimonium perhibes, testimonium tuum non est verum. O stultitiam! </div>
            <div type="sub" n="7">Ad Scripturas illos semper mittit, et dicunt, tu testimonium perhibes de teipso. Quod autem perhibuit testimonium? Ego sum lux mundi. </div>
            <div type="sub" n="8">Magnum dictum, utique magnum. Sed non valde illos exagitavit, quia nec se jam aequalem Patri dicebat, nec se Filium ejus esse vel Deum; sed lucem tantum. </div>
            <div type="sub" n="9">Illud quoque tamen evertere volebant: nam majus illud erat, quam dicere, Quid sequitur me, non ambulabit in tenebris. </div>
            <div type="sub" n="10">Lucem et tenebras spirituales dicit; hoc est, non manet in errore. </div>
            <div type="sub" n="11">Hic Nicodemum allicit, et erigit, utpote qui libere loquutus esset, atque ministros laudat quod ita se gesserint. </div>
            <div type="sub" n="12">Clamare enim hoc significat, quod voluerit illos ad audiendum inducere: </div>
            <div type="sub" n="13">simulque subindicat, illos clam dolos struere, in tenebris nempe et in errore, sed lucem non superaturos esse. </div>
            <div type="sub" n="14">Atque Nicodemo in mentem revocat verba illa quae nuper dixerat: Omnis qui male operatur, odit lucem, et non venit ad lucem, ne opera ejus appareant. </div>
            <div type="sub" n="15">Quia dicebant, neminem principum in eum credidisse; </div>
            <div type="sub" n="16">ideo ait, Qui male agit, non venit ad lucem, ostendens non ex lucis imbecillitate illud esse, sed ex illorum perversa voluntate. </div>
            <div type="sub" n="17">Responderunt et dixerunt ei: Tu de teipso testimonium perhibes. Quid igitur ille? </div>
            <div type="sub" n="18">Etsi ego testimonium perhibeo de meipso, testimonium meum verum est: quia scio unde veni et quo vado. Vos autem nescitis unde venio. </div>
            <div type="sub" n="19">Quod prius dixerat, hoc opponunt Judaei tamquam praecipue dictum. Quid ergo Christus? </div>
            <div type="sub" n="20">Illud evertit atque ostendit, se illa secundum ipsorum opinionem dixisse eis, quod eum simplicem hominem esse arbitrarentur, aitque: </div>
            <div type="sub" n="21">Etsi ego testimonium perhibeo de meipso, verum est testimonium meum, quia scio unde venio. </div>
            <div type="sub" n="22">Quid sibi vult hoc, Ex Deo sum et Deus et Filius Dei? Deus sibi fide dignus testis; vos vero non nostis; </div>
            <div type="sub" n="23">sponte vestra maligne agitis, et cum sciatis, nescire simulatis, sed secundum humanam sententiam loquimini, nihilque amplius intelligere vultis, quam id quod apparet. </div>
            <div type="sub" n="24">Vos secundum carnem judicatis. Ut secundum carnem vivere, male vivere est; sic secundum carnem judicare, est injuste judicare. </div>
            <div type="sub" n="25">Ego non judico quemquam: et si judico, judicium meum verum est. Hoc est, injuste judicatis. </div>
            <div type="sub" n="26">Et si injuste judicamus, inquiunt, cur non redarguis? cur non castigas? cur non condemnas? Quia non ad hoc veni, inquit. </div>
            <div type="sub" n="27">Id enim significat illud: Ego non judico quemquam: et si judico, judicium meum verum est. Nam si judicare vellem, ex damnatorum numero essetis. </div>
            <div type="sub" n="28">Haec vero non judicans dico, inquit. Neque ideo dixi, Non judicans dico, quod non fidam, me si judicem, vos esse capturum. </div>
            <div type="sub" n="29">Nam si judicarem, juste vos condemnarem. At nunc tempus judicii non est. Futurum quoque judicium subindicat, cum dicit, Quia solus non sum, sed ego et qui misit me Pater. </div>
            <div type="sub" n="30">Hic porro innuit, non se solum ipsos damnare, sed etiam Patrem. Deinde hoc sub umbra quadam dixit, in rei testimonium inducens. </div>
            <div type="sub" n="31">In lege autem vestra scriptum est, duorum hominum testimonium verum esse. </div>
         </div>
         <div type="sec" n="3">
            <div type="sub" n="1">Quid hic dixerint haeretici? quid plus habeat, quam homines, si hoc dictum simpliciter accipiamus? </div>
            <div type="sub" n="2">Apud homines enim ideo hoc statutum fuit, quia nemo solus est fide dignus. </div>
            <div type="sub" n="3">Apud Deum autem quomodo hoc stare potuerit? Cur dictum est, duo? Num quia duo sunt, vel quia homines sunt, ideo sunt duo? </div>
            <div type="sub" n="4">Si quia duo sunt, cur non confugit ad Joannem, nec dixit, testimonium ego perhibeo de meipso, perhibet quoque de me Joannes? cur non ad Angelum? cur non ad Prophetas? </div>
            <div type="sub" n="5">Nam sexcenta alia proferre poterat testimonia. Sed non hoc tantum vult significare, quod duo sint; sed etiam quod ex eadem sint substantia. </div>
            <div type="sub" n="6">Dicunt ei: Quis est Pater tuus? Respondit Jesus: Neque me scitis, neque Patrem meum. </div>
            <div type="sub" n="7">Cum enim scientes tamquam inscii interrogarent, quasi tentantes eum, ne responsione quidem illos dignatur. </div>
            <div type="sub" n="8">Ideo clarius deinceps liberiusque loquitur, atque ex signis exque doctrina sequentium se testimonium accipit, quod jam crucis tempus immineret. </div>
            <div type="sub" n="9">Scio, inquit, unde venerim; quod non illos valde movit; cum addidit autem, Quo ego vado, magis illos exterruit, quasi non esset in morte permansurus. </div>
            <div type="sub" n="10">Sed cur non dixit, Deus sum; sed, scio unde venio? Semper humilia sublimibus admiscet, et haec etiam suboccultat. </div>
            <div type="sub" n="11">Cum dixisset enim, Ego testimonium perhibeo de meipso, idque ostendisset, ad humiliora venit; ac si dixisset, Scio a quo missus sim, et ad quem vadam. </div>
            <div type="sub" n="12">Sic non poterant contradicere, cum audirent, ab eo missum esse et ad eum reverti. Nihil enim, inquit, falsi loquutus sum. </div>
            <div type="sub" n="13">Inde veni, illuc remigro ad verum Deum. Vos autem Deum non nostis: ideo secundum carnem judicatis. </div>
            <div type="sub" n="14">Nam post tot audita indicia et argumenta adhuc dicitis, Non est verus: et Moysem fide dignum putatis, et de aliis et de se loquentem; Christum vero non item. </div>
            <div type="sub" n="15">Hoc est secundum carnem judicare. Ego autem non judico quemquam. Atqui etiam dicit, Pater neminem judicat. </div>
            <div type="sub" n="16">Cur ergo hic dicit: Et si judico, judicium meum justum est, quia non sum solus? Rursus secundum illorum opinionem loquitur. </div>
            <div type="sub" n="17">Hoc est, Judicium meum, Patris est: neque aliter quam ego Pater judicat, neque aliter ego, quam Pater. Cur vero Patrem memoravit? </div>
            <div type="sub" n="18">Non putabant illi fide dignum Filium, nisi Patris testimonium accepisset. Alioquin dictum illud non stetisset. </div>
            <div type="sub" n="19">Apud homines enim cum duo de re aliena testimonium ferunt, tunc testimonium verum habetur; </div>
            <div type="sub" n="20">hoc est enim, duos testimonium ferre. Si quis vero de se testimonium ferat, non jam duo testes sunt. </div>
            <div type="sub" n="21">Viden’ illum non alia de causa hoc dixisse, nisi ut ostenderet se consubstantialem esse, et per semetipsum deinde non egere se alio testimonio; utque probaret se nihil minus habere, quam Patrem? </div>
            <div type="sub" n="22">Vide ergo auctoritatem: Ego sum qui testimonium perhibeo de meipso, et testimonium perhibet de me qui misit me Pater. </div>
            <div type="sub" n="23">Non id posuisset si minoris substantiae fuisset. Deinde ne numeri causa id positum putes, vide potestatem in nullo diversam. </div>
            <div type="sub" n="24">Testificatur homo cum ex se fide dignus est, non cum testimonio eget; hocque in aliena re: in re vero sua, cum testimonio eget, non jam est fide dignus. </div>
            <div type="sub" n="25">Hic vero contra: nam in re sua testificans, et se alterius testimonium habere dicens, se fide dignum esse dicit, undique suam ostendens auctoritatem. </div>
            <div type="sub" n="26">Cur enim cum dixit, Non sum solus, sed ego et qui misit me Pater; et duorum hominum testimonium verum est; non tacuit, sed adjecit, </div>
            <div type="sub" n="27">Ego sum qui testimonium perhibeo de meipso? auctoritatem utique demonstrans. </div>
            <div type="sub" n="28">Et primo seipsum posuit: Ego sum qui testimonium perhibeo de meipso. </div>
            <div type="sub" n="29">Hic vero ostendit se honore parem: nihilque illis prodesse si Deum Patrem se nosse dicant, si se ignorent, cujus rei causam esse dicit, quod se cognoscere nolint. </div>
            <div type="sub" n="30">Dicit ergo non posse Patrem cognosci sine sui cognitione, ut vel sic eos ad sui notitiam attraheret. </div>
            <div type="sub" n="31">Quia enim ipso relicto Patrem semper discere quaerebant, ait: Non potestis nosse Patrem sine me. </div>
            <div type="sub" n="32">Itaque qui in Filium blasphemant, non in ipsum tantum, sed et in Patrem blasphemant. </div>
         </div>
         <div type="sec" n="4">
            <div type="sub" n="1">Haec nos caveamus, et Filium glorificemus: qui si non ejusdem esset naturae, non ita loquutus esset. </div>
            <div type="sub" n="2">Quod si tantum docuerit, licet alterius esset substantiae, posset quispiam cognoscere Patrem, et ipsum ignorare; rursumque qui Patrem nosset, non ideo Filium cognosceret. </div>
            <div type="sub" n="3">Neque enim qui novit hominem, novit etiam Angelum. Imo, inquies, nam qui novit creaturam, novit et Deum. Minime. </div>
            <div type="sub" n="4">Multi enim norunt creaturam, imo omnes homines, qui vident illam, et Deum non norunt. Glorificemus ergo Filium Dei, non hac gloria tantum, sed etiam per opera. </div>
            <div type="sub" n="5">Sine hac enim gloria, illa nihil est. Vide tu, inquit, Judaeus cognominaris, et in lege quiescis, et gloriaris in Deo. </div>
            <div type="sub" n="6">Qui alium doces, teipsum non doces? qui in lege gloriaris, per legis transgressionem Deum inhonoras? </div>
            <div type="sub" n="7">Vide ne nos ipsi in recta fide gloriantes, quod vitam fidei consentaneam non exhibeamus, Deum inhonoremus; dum in causa sumus quod blasphemetur. </div>
            <div type="sub" n="8">Vult enim ille Christianum esse doctorem orbis, fermentum, lucem, salem. Quid est lux? vita splendens, nihil obscuri habens. </div>
            <div type="sub" n="9">Lux non sibi utilis est, ut neque sal, neque fermentum, sed aliis utilitatem afferunt. Ita a nobis non utilitas tantum nostra, sed et aliorum exigitur. </div>
            <div type="sub" n="10">Sal enim nisi salsum reddat, non est sal; sed aliud quidpiam deprehenditur: </div>
            <div type="sub" n="11">nam si nos recte vivamus, alii quoque bene se gerent: donec autem recte vivamus, non poterimus aliis prodesse. </div>
            <div type="sub" n="12">Nihil fatuum, nihil molle apud nos sit. Tales sunt res saeculares, tales hujus mundi solicitudines. </div>
            <div type="sub" n="13">Ideo virgines fatuae sunt appellatae, quia fatuis rebus saecularibus operam dabant. Hic congregantes, nec deponentes ubi deponere par erat. </div>
            <div type="sub" n="14">Timendum ergo ne idipsum nobis contingat, neve sordidis induti vestibus abeamus illo, ubi omnes splendidis sunt induti. </div>
            <div type="sub" n="15">Nihil enim sordidius peccato, nihil impurius. Quapropter ejus naturam describens propheta clamabat, Putruerunt et corruptae sunt cicatrices meae. </div>
            <div type="sub" n="16">Si vis peccati foetorem ediscere, postquam commissum est illud considera, cum jam a concupiscentia liber es, cum igne non succenderis, tunc percipies quid sit peccatum. </div>
            <div type="sub" n="17">Iram cogita cum tranquillus es; avaritiam, cum expers es illius affectus. Nihil turpius, nihil foedius rapina et avaritia. </div>
            <div type="sub" n="18">Haec frequenter dicimus, non ut vobis molestiam pariamus; sed ut magnum ac mirabile quidpiam lucremur. </div>
            <div type="sub" n="19">Nam qui re semel audita non corrigitur, forte si secundo audiat, emendabitur; vel tandem si tertio moneatur. </div>
            <div type="sub" n="20">Utinam autem omnes a malis omnibus liberati bonum Christi odorem habeamus, cui gloria cum Patre et Spiritu sancto, nunc et semper et in saecula saeculorum, amen. </div>
         </div>
      </div>
      <div type="hom" n="53">
         <div type="title" n="title">Commentarius </div>
         <div type="title" n="title_2">[Homilia LIII] </div>
         <div type="sec" n="1">
            <div type="sub" n="1">Haec verba loquutus est Jesus in gazophylacio, docens in templo. Et nemo apprehendit eum, quia nondum venerat hora ejus. </div>
            <div type="sub" n="2">O Judaicam dementiam! ante Pascha eum quaerebant, atque in medio positum, et per se et per alios ipsum comprehendere saepe frustra tentaverant; neque tamen sic de illius virtute stupefacti sunt, sed in malitia perstiterunt. </div>
            <div type="sub" n="3">Quod enim id semper tentarent indicat ille: Haec loquutus est in gazophylacio, docens in templo, et nemo apprehendit eum. </div>
            <div type="sub" n="4">In templo loquebatur more magistri, quod magis illos excitare debuisset. Et ea loquebatur de quibus offendebantur, et accusabant eum, quod seipsum aequalem Patri faceret. </div>
            <div type="sub" n="5">Illud enim, Duorum hominum testimonium verum est, hoc significat. </div>
            <div type="sub" n="6">Attamen haec, inquit, loquebatur in templo, et quasi magister, et nemo apprehendit eum, quia nondum venerat hora ejus; id est, tempus idoneum non erat quo crucifigi volebat. </div>
            <div type="sub" n="7">Itaque tunc non illorum potestatis fuit, sed dispensationis ejus. Ipsi enim jam olim volebant, nec potuerunt; nec tunc potuissent, nisi ipse permisisset. </div>
            <div type="sub" n="8">Dixit ergo eis iterum Jesus: Ego vado, et quaeretis me. Cur hoc frequenter dicit? ut illorum animos commoveret ac perterrefaceret. </div>
            <div type="sub" n="9">Vide namque quantam id pareret formidinem. Nam cum illum interficere vellent, ut ab illo se exonerarent, quaerunt quo vadat; tantam de re tali conceperant opinionem. </div>
            <div type="sub" n="10">Aliud quoque illos docere volebat, non ex ipsorum violentia rem ita fore, sed id jam pridem praefiguratum esse, et his verbis resurrectionem praedixit. </div>
            <div type="sub" n="11">Dicebant ergo, Numquid interficiet semetipsum? Quid ergo Christus? Illorum ut removeret suspicionem, et ostenderet rem illam esse peccatum, ait: Vos deorsum estis; </div>
            <div type="sub" n="12">id est, Nihil mirum si vos homines carnales talia cogitatis, qui nihil spirituale concipitis. At ego non simile quidpiam faciam, de supernis enim sum. Vos de hoc mundo estis. </div>
            <div type="sub" n="13">Hic rursum mundanas carnalesque cogitationes dicit. Unde palam est illud, Ego non sum de hoc mundo, non significare ipsum non accepisse carnem; sed procul esse ab illorum nequitia. </div>
            <div type="sub" n="14">Etenim discipulos ex mundo non esse dicit; habebant tamen illi carnem. Quemadmodum igitur Paulus dicens, Non estis in carne, non incorporeos intelligit; </div>
            <div type="sub" n="15">sic discipulos non esse de hoc mundo, id illorum philosophiam testificatur. Dixi ergo vobis, quia si non credideritis quia ego sum, in peccatis vestris moriemini. </div>
            <div type="sub" n="16">Nam si ideo venit, ut tolleret peccatum mundi, et si non potest exui peccatum nisi per lavacrum, necesse est non credentem veterem habere hominem. </div>
            <div type="sub" n="17">Nam qui non vult sese per fidem morti tradere et sepulturae, cum veteri homine morietur, et illo migrabit peccatorum poenas daturus. </div>
            <div type="sub" n="18">Ideo dicebat: Qui non credit, jam judicatus est, non solum quod non credat, sed etiam quia cum prioribus peccatis abit. Dicebant ergo: Tu quis es? O dementiam! </div>
            <div type="sub" n="19">Post tantum temporis, post signa et doctrinam, interrogant, Tu quis es? Quid igitur Christus? Principium qui et loquor vobis. </div>
            <div type="sub" n="20">Hoc est, indigni estis, qui verba mea audiatis, nedum discatis qui ego sim. Vos enim me semper tentantes loquimini, nihilque dictis meis attenditis: </div>
            <div type="sub" n="21">et his de rebus omnibus nunc coarguere possim; hoc enim significat illud, Multa habeo de vobis loqui et judicare; nec tantum reprehendere, sed etiam punire. </div>
            <div type="sub" n="22">Sed qui misit me, hoc est, Pater, hoc non vult. Non enim veni judicare mundum, sed salvum facere. Non enim misit Deus Filium suum, ut judicet mundum, sed ut salvum faciat mundum. </div>
            <div type="sub" n="23">Si ergo ad hoc me misit, et verax est, jure neminem ego nunc judico. Sed ea loquor quae ad salutem sunt, non ad reprehensionem. </div>
            <div type="sub" n="24">Haec porro dicit, ne putent ipsum, cum tot et tanta audierit, prae imbecillitate non posse ultionem inferre, vel eorum mentem irrisionesque non cognoscere. Illi autem de Patre sermonem haberi non intellexerunt. </div>
            <div type="sub" n="25">O stultitiam! Non desistebat de Patre loqui, et non intelligebant. Deinde cum neque ex tot signis, neque ex doctrina illos pertraxisset, de cruce demum edisserit his verbis: </div>
            <div type="sub" n="26">Cum exaltaveritis Filium hominis, tunc cognoscetis quia ego sum, et a meipso non loquor; et quod qui me misit mecum est, et non reliquit me solum Pater. </div>
            <div type="sub" n="27">Ostendit se merito dixisse, Principium qui et loquor vobis. </div>
         </div>
         <div type="sec" n="2">
            <div type="sub" n="1">Usque adeo non attendebant iis quae dicebantur: Cum exaltaveritis Filium hominis. Nonne tunc me sublato speratis a me nihil vobis ultra molestiae allatum iri? </div>
            <div type="sub" n="2">Ego autem dico vobis, tunc maxime cognoscetis, quia ego sum, per signa, per resurrectionem, per excidium. </div>
            <div type="sub" n="3">Haec quippe omnia ejus potentiam comprobabant. Neque dixit, tunc cognoscetis quis sim. </div>
            <div type="sub" n="4">Cum videritis, inquit, me nihil ex morte passurum, tunc cognoscetis quia ego sum; nempe Christus Filius Dei, qui omnia fero et duco, nec contrarius Patri. </div>
            <div type="sub" n="5">Ideo adjicit, et a meipso nihil loquor. Utrumque enim cognoscetis, et potentiam meam, et cum Patre consensum. </div>
            <div type="sub" n="6">Illud enim, a meipso nihil loquor, eamdem esse substantiam denotat, et se nihil ultra paternum sensum loqui. </div>
            <div type="sub" n="7">Quando a cultu vestro excidetis, nec concedetur vobis pristino more ipsum colere; tunc scietis ipsum me ulcisci, indignatum adversus eos qui me non audierunt; </div>
            <div type="sub" n="8">ac si diceret: Si alienus et Deo contrarius essem, non tantam ille contra vos iram concepisset. </div>
            <div type="sub" n="9">Hoc et Esaias dicit, Dabit impios pro sepultura ejus; et David, Tunc loquetur ad eos in ira tua; et ipse, Ecce relinquetur domus vestra deserta; </div>
            <div type="sub" n="10">idipsum et in parabolis, Quid faciet dominus vineae hujus agricolis illis? Malos male perdet. Viden’ eum ubique sic loqui, quod illi nondum crederent. </div>
            <div type="sub" n="11">Quod si ipsos perdat, ut revera perdet; nam ait, Adducite huc eos qui me nolunt regnare, et interficite; cur illud non suum, sed Patris opus esse dicit? </div>
            <div type="sub" n="12">Ut illorum se imbecillitati attemperet, simulque genitorem suum honoret. Ideo non dixit, Relinquo domum vestram desertam; sed, relinquetur, impersonaliter loquens. </div>
            <div type="sub" n="13">Cum porro dicit, Quoties volui congregare filios vestros, et noluistus; deindeque addit, relinquetur, se desolationis auctorem ostendit. </div>
            <div type="sub" n="14">Quia, inquit, beneficiis noluistis ad credendum induci, ex supplicio cognoscetis quis sum ego. Et Pater mecum est. </div>
            <div type="sub" n="15">Ne putarent, illud, Qui misit me, minorem ipsum declarare, addit, mecum est. Aliud enim dispensationis, aliud divinitatis est. Et non reliquit me solum, quia quae placita sunt ei facio semper. </div>
            <div type="sub" n="16">Rursum ad humiliora descendit, illud frequenter tractans quod dicebant, ipsum ex Deo non esse, sabbatumque non servare; ideo dicit, Quae placita sunt ei facio semper. </div>
            <div type="sub" n="17">Indicans placitam ipsi esse sabbati solutionem. Sic cum ad crucem duceretur ait: An putatis quia non possum rogare Patrem meum? </div>
            <div type="sub" n="18">Atqui hoc solum dicto, Quem quaeritis? supinos illos prostravit. Cur ergo non dicit, an putatis me non posse vos perdere, cum id reipsa demonstraverit? </div>
            <div type="sub" n="19">Illorum infirmitati se attemperat. Multum enim curabat ostendere se nihil Patri contrarium facere. Sic et hoc loco humano more loquitur. </div>
            <div type="sub" n="20">Ut autem illud, Non reliquit me solum, dictum fuit; sic et illud, Quae placita sunt ei, facio semper. Haec illo loquente, multi crediderunt in eum. </div>
            <div type="sub" n="21">Cum ad humiliora descendit, tunc multi crediderunt. An adhuc interrogas cur humiliter loquatur? </div>
            <div type="sub" n="22">Atqui id manifeste indicavit Evangelista dicens: Haec illo loquente, multi crediderunt in eum. </div>
            <div type="sub" n="23">Tantum non clamans ex rebus ipsis: Ne turberis, auditor, si quid humile audias. </div>
            <div type="sub" n="24">Qui enim post tantam doctrinam nondum persuasi erant ipsum a Patre esse, merito humiliora audierunt, ut crederent. </div>
            <div type="sub" n="25">Et haec jam defensio praemittitur pro iis quae postea humiliter dicturus est. </div>
            <div type="sub" n="26">Crediderunt ergo, non tamen quantum oportebat, sed utcumque; in humilitate verborum placide consistentes. </div>
            <div type="sub" n="27">Quod enim non perfectam haberent fidem monstrat Evangelista in sequentibus, ubi ipsi contumeliam inferunt. </div>
            <div type="sub" n="28">Quod autem iidem ipsi essent, indicavit his verbis: Dicebat ergo Jesus ad eos qui crediderant ei Judaeos: Si vos manseritis in sermone meo. </div>
            <div type="sub" n="29">Ostendens ipsos nondum suscepisse doctrinam, sed dictis attendere tantum: quapropter vehementius loquitur. </div>
            <div type="sub" n="30">Illic enim simpliciter dicebat, Quaeretis me; nunc vero addit, In peccatis vestris moriemini. </div>
            <div type="sub" n="31">Et quomodo id fiat ostendit, quia cum eo veneritis, non poteritis me rogare. Haec quae loquor in mundo. </div>
            <div type="sub" n="32">His declarat se jam exiturum ad gentes: Cum vero non scirent ipsum de Patre prius loquutum esse, rursum de illo loquitur, et causam cur humiliter loquutus sit affert Evangelista. </div>
         </div>
         <div type="sec" n="3">
            <div type="sub" n="1">Si sic ergo Scripturas accurate scrutari velimus, non perfunctorie, salutem consequi poterimus; si assidue in illis versemur, et in vera doctrina et vitae probitate instituemur. </div>
            <div type="sub" n="2">Ac licet durus sit quispiam, immitis, mollis; licet praecedenti tempore nihil lucratus fuerit, nunc saltem proficiet, et aliquam, etsi non sentiat, utilitatem decerpet. </div>
            <div type="sub" n="3">Nam si unguentariam officinam quis adiens, si in illa moretur, vel invitus suavem aliquem consequetur odorem; multo magis qui Ecclesiam frequentat. </div>
            <div type="sub" n="4">Ut enim ex desidia, negligentia; sic ex operatione, animi ardor oritur. Etsi malis sis innumeris refertus, etsi impurus, noli hanc vitare frequentiam. Quid vero, inquis, si audita non exsequar? </div>
            <div type="sub" n="5">Non parum lucri est, si te miserum praedicaveris: non inutilis hic timor est, non intempestiva formido; si solum ingemueris, quod audita non exsequaris, aliquando ad agendum te comparabis. </div>
            <div type="sub" n="6">Non potest enim qui Deum alloquitur, ipsumque audit, non aliquid lucri consequi. Statim enim nos colligimus manusque abluimus, cum librum accipere volumus. </div>
            <div type="sub" n="7">Viden’ quanta vel ante lectionem pietas? quod si diligenter pergamus, magnam carpemus utilitatem. Neque enim nisi anima pie affecta, manus abluemus. </div>
            <div type="sub" n="8">Et mulier si non operta sit, statim velum assumit, in argumentum pietatis interioris. Vir si operto sit capite, nudat caput. </div>
            <div type="sub" n="9">Viden’ quomodo externus habitus internae sit pietatis indicium? Inde sedens ad audiendum frequens ingemiscit, et praeteritam vitam damnat. </div>
            <div type="sub" n="10">Scripturis ergo animum adhibeamus, dilecti, et saltem Evangelia studiose tractemus. </div>
            <div type="sub" n="11">Statim enim atque librum aperueris, Christi nomen videbis, et dicentem illum audies: Jesu autem Christi generatio sic erat. Cum esset desponsata mater ejus Maria Joseph, inventa est in utero habens de Spiritu sancto. </div>
            <div type="sub" n="12">Qui autem haec audierit, statim virginitatis amore capietur, partum mirabitur, a terra migrabit. </div>
            <div type="sub" n="13">Nec pro modico habendum est, si vel carptim obiterque videris Spiritu sancto dignatam Virginem, et Angelum ipsam alloquentem. Haec adhuc in superficie sunt. </div>
            <div type="sub" n="14">Sed si haec speculando usque in finem perseveres, saecularia statim omnia respues, terrena omnia deridebis: </div>
            <div type="sub" n="15">si dives sis, divitias nihil esse duces; ubi audies illam fabri uxorem in humili domo, matrem Domini fuisse; </div>
            <div type="sub" n="16">si pauper, de paupertate non erubesces, cum didiceris Creatorem mundi vilissimam casam non erubuisse. </div>
            <div type="sub" n="17">Haec si cogites, non rapies, non avarus eris, non in aliena involabis; sed potius paupertatis amator eris, divitiasque despicies; hinc mala omnia eliminabis. </div>
            <div type="sub" n="18">Rursus cum videris Jesum in praesepio jacentem, non ultra curabis filio tuo ornatum aureum circumponere, non lectum argento decoratum uxori parare. </div>
            <div type="sub" n="19">His abjectis curis, jam non avaritiae vel rapinae studebis. Multa alia hinc lucra sequuntur, quae nunc non possumus singulatim recensere; sed scient ii qui experimento didicerint. </div>
            <div type="sub" n="20">Quapropter rogo libros hujusmodi vobis comparetis, librorum sensa percipiatis, atque in mentibus vestris describatis. </div>
            <div type="sub" n="21">Judaei namque, quia non animum adhibebant, jussi sunt libros manibus appendere. Nos autem non in manibus, sed domi deponimus, cum oporteret in corde exarare. </div>
            <div type="sub" n="22">Sic enim abstersis vitae sordibus, futura consequemur bona, quae utinam adipiscamur, gratia et benignitate Domini nostri Jesu Christi, per quem et cum quo Patri gloria simulque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="54">
         <div type="title" n="title">Commentarius </div>
         <div type="title" n="title_2">[Homilia LIV] </div>
         <div type="sec" n="1">
            <div type="sub" n="1">Dicebat ergo Jesus ad eos qui crediderunt ei Judaeos: Si vos manseritis in sermone meo, vere discipuli mei eritis: et cognoscetis veritatem, et veritas liberabit vos. </div>
            <div type="sub" n="2">Multa nobis patientia opus est, dilecti. Patientia autem tunc acquiritur, cum dogmata in corde radices egerunt. </div>
            <div type="sub" n="3">Ut enim quercum profundis instructam radicibus, quaevis venti violentia non evellit; </div>
            <div type="sub" n="4">sic animam divino confixam timore nemo poterit evertere: clavis enim affixum esse amplius est, quam radicatum esse. </div>
            <div type="sub" n="5">Id precabatur Propheta, Confige timore tuo carnes meas. Sic et tu confige et alliga, quasi clavo altius impacto. </div>
            <div type="sub" n="6">Ut enim sic affecti vix capiantur; sic secus compositi captu faciles, nullo negotio dejiciuntur. </div>
            <div type="sub" n="7">Quod tunc Judaei passi sunt. Cum audissent enim et credidissent, rursus eversi sunt. </div>
            <div type="sub" n="8">Cum ergo fidem illorum Christus firmiorem reddere vellet, ne ultra in sola superficie maneret, vehementiore sermone animum configit. </div>
            <div type="sub" n="9">Credentium enim erat reprehensiones facile tolerare. Illi vero statim excanduerunt. Quomodo id agit? </div>
            <div type="sub" n="10">Primo hortatur: Si vos manseritis in sermone meo, vere discipuli mei eritis, et veritas liberabit vos; ac si diceret: Altam facturus sum incisionem; sed ne exagitemini. </div>
            <div type="sub" n="11">Imo vero his illorum superbiam repressit. A quo, quaeso, liberabit? A peccatis. Quid ergo arrogantes illi? </div>
            <div type="sub" n="12">Semen Abrahae sumus, et nemini servivimus unquam. Statim animo deciderunt, quia terrenis inhiabant. </div>
            <div type="sub" n="13">Illud, si manseritis in sermone meo, est indicantis quid in corde versarent, et scientis ipsos credidisse quidem, non autem mansisse in fide: et magnum quidpiam promittit, ipsos nempe discipulos ejus fore. </div>
            <div type="sub" n="14">Cum enim nonnulli nuper recessissent, ipsos subindicans dicit, si manseritis: nam illi audierant, crediderant et recesserant, quoniam non manserant. </div>
            <div type="sub" n="15">Multi enim discipulorum ejus abierunt retro, et jam non cum illo palam ambulabant. Cognoscetis veritatem; hoc est, me; nam ego sum veritas. </div>
            <div type="sub" n="16">Judaica quidem omnia typus erant; veritatem autem a me discetis, quae vos a peccatis liberabit. </div>
            <div type="sub" n="17">Quemadmodum enim illis dicebat, In peccatis vestris moriemini; sic et his dixit, Liberabit vos. </div>
            <div type="sub" n="18">Non dixit, Liberabo vos a servitute, sed hoc illis intelligendum reliquit. Quid ergo illi? Semen Abrahae sumus, et nemini servivimus unquam. </div>
            <div type="sub" n="19">Atqui si indignandum fuisset, de priori utique oportuerat, cum dixit, Cognoscetis veritatem, et dicendum erat: Quid ergo? an veritatem ignoramus? </div>
            <div type="sub" n="20">Lex ergo et notitiae nostrae mendacia sunt. Verum haec non curabant, sed de terrenis tantum rebus dolebant, et haec servitutem esse suspicabantur. </div>
            <div type="sub" n="21">Sunt enim, sunt utique nunc etiam multi qui de rebus indifferentibus et de hac servitute erubescant; </div>
            <div type="sub" n="22">de servitute peccati non item; ac mallent millies illa servitute servi vocari, quam hac semel. </div>
            <div type="sub" n="23">Tales illi erant, neque aliam noverant servitutem; dicuntque: Servos vocasti eos qui ex genere Abrahae sunt, nobiles illos? quos ideo non oportebat servos vocare. </div>
            <div type="sub" n="24">Nunquam, inquiunt, servivimus. Talis Judaeorum fastus est. Semen Abrahae sumus, Israelitae sumus. Nusquam gesta sua commemorant. </div>
            <div type="sub" n="25">Ideo in eos clamabat Joannes, Nolite dicere, patrem habemus Abraham. Cur autem non coarguit illos Christus? </div>
            <div type="sub" n="26">Siquidem saepe servierunt Aegyptiis, Babyloniis, aliisque multis. Quia non ad contentionem, sed ad salutem loquutus fuerat, et ad beneficia praestanda; id illi curae erat. </div>
            <div type="sub" n="27">Potuisset enim quadringentorum annorum servitutem afferre, hinc septuaginta annorum; </div>
            <div type="sub" n="28">et quae sub Judicibus, modo viginti, modo duorum, modo septem annorum; potuisset dicere ipsos nunquam serviendi finem fecisse. </div>
            <div type="sub" n="29">Verum eos non hominum servos ostendere voluit, sed peccati; quae servitus est gravissima, a qua solus Deus liberare potest. </div>
            <div type="sub" n="30">Dimittendi enim peccata potestatem nemo habet, nisi Deus: idque illi confitebantur. </div>
            <div type="sub" n="31">Ideoque ad hoc illos inducit his verbis: Omnis qui facit peccatum, servus est peccati; ostendens se loqui de libertate ab hujusmodi servitute. </div>
            <div type="sub" n="32">Servus autem non manet in domo: filius autem manet in aeternum. Sensim hinc legem dejicit priora tempora subindicans. </div>
            <div type="sub" n="33">Ne enim eo recurrerent dicentes: Sacrificia habemus quae Moyses praecepit, illa nos eruere poterunt, ideo haec intulit; alioquin quam haec consequentiam haberent? </div>
            <div type="sub" n="34">Omnes enim peccaverunt, et egent gloria Dei, justificati gratis per gratiam illius, etiamque ipsi sacerdotes. </div>
            <div type="sub" n="35">Ideo Paulus de sacerdote ait, Debet offerre pro seipso, ut pro populo, quoniam ipse circumdatus est infirmitate; et hoc significat dicendo: Servus non manet in domo. </div>
            <div type="sub" n="36">Hic autem et parem cum Patre honorem, et servi a libero differentiam significat: nam hoc sibi vult parabola, id est, non habet potestatem servus; quod indicatur per illud, non manet. </div>
         </div>
         <div type="sec" n="2">
            <div type="sub" n="1">Cur autem cum de peccatis sermonem habet, domum memoravit? Ut ostenderet sicut in domo habet herus, sic se in omnia potestatem habere. </div>
            <div type="sub" n="2">Illud vero, non manet; id est, non habet largiendi potestatem, quod non sit herus; filius porro herus est; </div>
            <div type="sub" n="3">id enim significat illud, manet in saeculum, secundum humanarum rerum metaphoram: ne dicant, tu quis es? </div>
            <div type="sub" n="4">Mea sunt omnia; Filius enim sum, et in paterna domo maneo; domum vocat potestatem. Nam alibi quoque domum Patris vocat principatum: In domo Patris mei mansiones multae sunt. </div>
            <div type="sub" n="5">Nam cum de libertate et de servitute sit sermo, jure hac usus est metaphora, dicens illos non habuisse dimittendi potestatem. </div>
            <div type="sub" n="6">Si ergo Filius vos liberaverit. Viden’ eum Patri esse consubstantialem; et quomodo ostendat se parem habere potestatem? </div>
            <div type="sub" n="7">Si vos Filius liberaverit; nemo contradicet amplius, sed firmam habebitis libertatem: nam Deus est qui justificat, quis est qui condemnet? </div>
            <div type="sub" n="8">Hic a peccato se purum ostendit; illamque significat quae nomine tenus est libertatem, quam dant homines: illam vero aliam, solus Deus. </div>
            <div type="sub" n="9">Hinc illis suadet ne propter hanc servitutem erubescant, sed propter peccati servitutem. </div>
            <div type="sub" n="10">Et ostendere volens ipsos, etsi servi non sint, quia illam respuerunt servitutem; magis tamen servos factos esse, statim intulit, Vere liberi eritis. </div>
            <div type="sub" n="11">Indeque declarat hanc non esse veram libertatem. Deinde ne dicerent se peccatum non habere; nam credibile erat hoc esse dicturos; vide quomodo illos accuset. </div>
            <div type="sub" n="12">Omissis caeteris in illorum vita reprobandis, hoc facinus, quod jam agitabant, in medium adducit: Scio quia semen Abrahae estis, sed quaeritis me interficere. </div>
            <div type="sub" n="13">Sensim ejicit illos ab Abrahae cognatione illa, docens ne altum illa de re saperent; sicut enim libertas et servitus ab operibus pendent, ita et cognatio. </div>
            <div type="sub" n="14">Nec statim dixit, Non estis filii Abrahae illius justi, vos homicidae; sed cum illis adhuc consonat dicitque, scio quia semen Abrahae estis; verum non hoc est quod quaeritur: et jam asperius in illos invehitur. </div>
            <div type="sub" n="15">Etenim ut plurimum observandum est, ipsum cum magnum quidpiam est operaturus, postquam id fecerit, majore uti loquendi fiducia, utpote cum ipsa opera contentiosos reprimant. </div>
            <div type="sub" n="16">Sed quaeritis me interficere. Quid si juste? At non sic se res habet; quapropter causam ille affert, quia sermo meus non capit in vobis. </div>
            <div type="sub" n="17">Quomodo ergo ait in ipsum credidisse? Verum, ut dixi, iterum mutati fuerant. Ideo vehementer in illos invehitur. </div>
            <div type="sub" n="18">Nam si de cognatione illa gloriamini, ut vita consonet oportet. </div>
            <div type="sub" n="19">Nec dixit, Non capitis verbum; sed, sermo meus non capit in vobis, dogmatum suorum sublimitatem declarans. </div>
            <div type="sub" n="20">Atqui non ideo interficere oportuit; imo potius honorare et colere, ut discerent. </div>
            <div type="sub" n="21">Sed quid si tu a temetipso haec loqueris? ut haec praeveniat, ait: Quae ego vidi apud Patrem meum, haec loquor; et vos quae audistis apud patrem vestrum facitis. </div>
            <div type="sub" n="22">Ut ego, inquit, et re et verbis ostendo Patrem; ita et vos re tantum. Non modo enim eamdem substantiam, sed eamdem quam Pater veritatem habeo. </div>
            <div type="sub" n="23">Dicunt ei: Nos patrem habemus Abraham. Dicit eis Jesus: Si patrem haberetis Abraham, opera ejus faceretis. Nunc autem quaeritis me interficere. </div>
            <div type="sub" n="24">Frequenter hic illorum sanguinarium animum exagitat, et Abrahamum commemorat. </div>
            <div type="sub" n="25">Idque, ut illos ab hac cognatione abducat, et superfluam illam jactantiam auferat, suadeatque ne illa in re spem salutis habeant, neque in cognatione naturae, sed in cognatione propositi. </div>
            <div type="sub" n="26">Hoc enim illos impediebat quominus ad Christum accederent, quod putarent cognationem talem illis esse satis ad salutem. Quam veritatem dicit? Quod sit aequalis Patri. </div>
            <div type="sub" n="27">Ideo enim quaerebant illum Judaei interficere, ut ait ille: Quaeritis me interficere. Quia veritatem vobis loquutus sum, quam audivi a Patre meo. </div>
            <div type="sub" n="28">Ostendens haec non esse Patri contraria: rursus ad illum confugit. Dicunt ei: Nos ex fornicatione non sumus nati; unum patrem habemus Deum. </div>
            <div type="sub" n="29">Quid dicitis? Vos patrem habetis Deum, et Christum incusatis hoc dicentem? Viden’ illum praecipuo quodam modo dixisse Deum esse patrem suum? </div>
         </div>
         <div type="sec" n="3">
            <div type="sub" n="1">Quia igitur illos ex Abrahae cognatione ejecit; cum nihil habeant quod objiciant, aliud quidpiam majus audent, ad Deum se referentes: sed hoc etiam honore illos dejicit dicens: </div>
            <div type="sub" n="2">Si Deus pater vester esset, diligeretis utique me; quia ego ex Deo exivi, et venio: neque a meipso veni; sed ille me misit. </div>
            <div type="sub" n="3">Quare loquelam meam non cognoscitis? Quia non potestis audire sermonem meum. Vos ex patre diabolo estis, et desideria patris vestri vultis facere. </div>
            <div type="sub" n="4">Ille homicida erat ab initio, et in veritate non stetit. Cum loquitur mendacium, ex propriis loquitur. </div>
            <div type="sub" n="5">Exclusit eos a cognatione Abrahae; et quia majora ausi sunt, tunc demum plagam infligit, cum dicit eos non modo ex Abraham non esse; </div>
            <div type="sub" n="6">sed etiam ex diabolo esse, impudentiae par vulnus infligens; neque id sine testimonio, sed adhibita probatione. </div>
            <div type="sub" n="7">Interficere enim, inquit, diabolicae est malitiae. Nec simpliciter opera dixit; sed desideria; ostendens et diabolum et Judaeos caedibus esse deditos, idque invidiae causa. </div>
            <div type="sub" n="8">Adamum enim occidit non alia quam invidiae causa. Hoc et nunc quoque subindicat. Et in veritate non stetit; id est, in vitae probitate. </div>
            <div type="sub" n="9">Quia enim illum frequenter incusabant quod non esset ex Deo, dicit hoc inde provenire. </div>
            <div type="sub" n="10">Ille namque prior peperit mendacium, cum dixit: In quacumque die comederitis, aperientur oculi vestri. Ille primus mendacio est usus. </div>
            <div type="sub" n="11">Homines enim illo ut non sibi proprio utuntur, sed ut alieno; hic ut proprio. Ego autem quia veritatem dico, non creditis mihi. </div>
            <div type="sub" n="12">Qua consequentia arguit? Nulla oblata accusatione vultis me interficere. Quia enim inimici veritatis estis, ideo me persequimini: sin minus, peccatum meum dicite. </div>
            <div type="sub" n="13">Ideo pergit: Quis ex vobis arguet me de peccato? Hinc illi: Nos ex fornicatione nati non sumus. Atqui multi ex fornicatione nati erant, utpote illicitis coitibus assueti. </div>
            <div type="sub" n="14">Verum non ideo arguit, sed in hoc institit. Quia enim ostenderat illos non ex Deo, sed ex diabolo esse: ex his omnibus procedit. </div>
            <div type="sub" n="15">Nam interficere, diabolicum est, ut et mentiri, quod utrumque facitis. Ostendit vero ex amore probari quempiam ex Deo esse. </div>
            <div type="sub" n="16">Quare loquelam meam non cognoscitis? Cum enim semper dubitarent dicerentque: Quid est quod dicit, Quo ego vado, vos non potestis venire? </div>
            <div type="sub" n="17">ideo ait: Non cognoscitis loquelam meam, quia sermonem Dei non habetis. Idque accidit, quia mens vestra humi repit, et quod mea longe sublimiora sint. </div>
            <div type="sub" n="18">Quid ergo si intelligere non poterant? hic non posse est nolle, quia vos ita instituistis, ut abjecti sitis, quod nihil magnum cogitatis. </div>
            <div type="sub" n="19">Quia enim dicebant se ideo illum persequi, quod Dei cultui studerent; ideo ubique ostendere conatur, quod se persequi sit Deum odisse, contra vero se amare, sit Deum nosse. </div>
            <div type="sub" n="20">Unum patrem habemus Deum. Hinc gloriam aucupantur ab honore, non ab operibus. Incredulitas ergo vestra probat non me alienum a Deo esse; sed vos Deum non nosse. </div>
            <div type="sub" n="21">In causa autem est quod mentiri, et diaboli opera facere velitis. Illud autem ex abjecto animo proficiscitur, ut Apostolus inquit: Cum enim sit inter vos zelus et contentio, nonne carnales estis? </div>
            <div type="sub" n="22">Quare autem non potestis? Quia desideria patris vestri vultis facere, id curatis, et contenditis. Viden’ illud, non potestis, significare quod non velint? Hoc Abraham non fecit. </div>
            <div type="sub" n="23">Sed quaenam sunt ejus opera? Mansuetudo, modestia, obsequium. Vos contra inhumani et crudeles estis. </div>
            <div type="sub" n="24">Unde autem moti sunt ut ad Deum confugerent? Illos Abrahamo indignos ostenderat: cum illud vitare vellent, in majus quidpiam ascenderunt. </div>
            <div type="sub" n="25">Cum enim caedes illis exprobraret, quasi ad defensionem dicunt se Deum ulcisci. Ostendit ergo illud ipsum esse Deo adversantium. </div>
            <div type="sub" n="26">Illud autem, exivi, significat illum inde venisse. Exivi enim subindicat ejus ad nos adventum. Quia autem verisimiliter dicturi erant, aliena et nova loqueris; se a Deo venisse dicit. </div>
            <div type="sub" n="27">Ideo haec non auditis, inquit, quia ex diabolo estis. Cur me vultis interficere? Quid criminis offerre potestis? Si nihil, cur non creditis mihi? </div>
            <div type="sub" n="28">Sic ergo cum ex mendacio et caede illos ex diabolo esse ostendisset, probat et ab Abrahamo et a Deo alienos esse; tum quod odio haberent eum qui se nihil laeserat, tum quod non audirent sermonem ejus. </div>
            <div type="sub" n="29">Demonstrat autem ubique se non esse Deo adversarium, neque ideo illos sibi non credere; sed quod alieni essent a Deo. </div>
            <div type="sub" n="30">Nam eum qui peccatum non fecit, qui dicit se a Deo venire et ab ipso missum esse, qui veritatem loquebatur, et ita loquebatur, ut omnes ad se redarguendum provocaret: </div>
            <div type="sub" n="31">neque tamen credebatur, palam erat ideo non credi, quod illi carnales essent. Noverat enim, noverat utique peccata animam abjectam reddere. </div>
            <div type="sub" n="32">Ideo inquit, Quoniam imbecilles facti estis ad audiendum. Quando enim terrena non potest quis contemnere, quomodo de caelestibus philosophari poterit? </div>
         </div>
         <div type="sec" n="4">
            <div type="sub" n="1">Quamobrem, obsecro, nihil non agamus ut rectam instituamus vitam, animum purgemus, ut nihil sordium nobis impedimento sit. </div>
            <div type="sub" n="2">Accendite vobis lucem cognitionis, et ne seminetis in spinis. Qui non intelligit malam esse avaritiam, quomodo id quod majus est sciet? </div>
            <div type="sub" n="3">Qui ab his non abstinet, quomodo illis haerebit? Rapere bonum est, at non peritura, sed regnum caelorum; nam violenti, inquit, rapiunt illud. </div>
            <div type="sub" n="4">Non igitur desides possumus illud consequi; sed cum diligentia et studio. Sed quid sibi vult violenti? </div>
            <div type="sub" n="5">Violentia multa est opus. Nam angusta est via, et strenuo opus est animo. Qui rapiunt, omnes volunt antevertere. </div>
            <div type="sub" n="6">Nihil respiciunt, non damnationem, non accusationem, non supplicium, sed unum tantum, id rapere quod appetunt, omnes qui ante sunt antevertere student. </div>
            <div type="sub" n="7">Rapiamus ergo regnum caelorum. Non est culpa id rapere, sed laudi datur; culpa vero est non rapere. Hic divitiae nostrae non in alterius detrimentum vertunt. Studeamus ergo illud rapere. </div>
            <div type="sub" n="8">Si ira, si concupiscentia instent, naturae vim inferamus, mansuetiores simus, paululum laboremus, ut perpetuo quiescamus. </div>
            <div type="sub" n="9">Ne rapias aurum; sed illas rape divitias, quae te aurum pro luto habere suadeant. Dic mihi, si plumbum et aurum prostarent, quid raperes? Nonne aurum? </div>
            <div type="sub" n="10">Tu vero ubi is qui rapit punitur, quod majus est honoras; ubi autem raptor honoratur, quod majus est prodis. Quod si utrinque punitio esset, annon ad hoc magis venisses? </div>
            <div type="sub" n="11">Hic autem nihil tale est, sed beatitudo. Et quomodo, inquies, rapi potest? Projice ea quae prae manibus habes. Donec enim haec tenueris, illa rapere non potes. </div>
            <div type="sub" n="12">Cogita virum argento plenas manus habentem; num poterit hoc retento aurum rapere, nisi illud prius projiciat et expeditus sit? </div>
            <div type="sub" n="13">Raptorem enim expeditum esse oportet, ne retineatur. Nam sunt quaedam adversariae potestates quae nos invadunt, ut illud auferant. </div>
            <div type="sub" n="14">Sed fugiamus illas, fugiamus, nullam relinquamus foris ansam. Funes incidamus, nudi rebus saecularibus simus. Quis usus est sericarum vestium? </div>
            <div type="sub" n="15">Quousque his ridiculis implicabimur? Quousque aurum defodiemus? Vellem haec perpetuo dicendi finem facere: sed vos non sinitis mihi semper ansam praebere. </div>
            <div type="sub" n="16">Verum nunc tandem absistamus, ut exemplo alios instituentes promissa consequamur bona, </div>
            <div type="sub" n="17">gratia et benignitate Domini nostri Jesu Christi, per quem et cum quo Patri gloria simulque sancto Spiritui, nunc et semper et in saecula saeculorum, amen. </div>
         </div>
      </div>
      <div type="hom" n="55">
         <div type="title" n="title">Commentarius </div>
         <div type="title" n="title_2">[Homilia LV] </div>
         <div type="sec" n="1">
            <div type="sub" n="1">Responderunt ergo Judaei et dixerunt ei: Nonne bene dicimus nos, quia Samaritanus es tu, et daemonium habes? Respondit Jesus: Ego daemonium non habeo, sed honorifico Patrem. </div>
            <div type="sub" n="2">Impudens petulansque est malitia, quae cum erubescere deberet, magis exasperatur; ut Judaeis usu venit. </div>
            <div type="sub" n="3">Cum oportuisset enim ex dictis compungi, et admirari fiduciam, verborumque consequentiam, Jesum contumeliis incessunt, Samaritanumque ac daemoniacum vocant, dicuntque, Nonne bene diximus, quia Samaritanus es tu, et daemonium habes? </div>
            <div type="sub" n="4">Quando enim sublime quidpiam dicebat, id furor esse ab insensatis existimabatur. Atqui nusquam Evangelista ante dixit ipsum Samaritanum appellatum fuisse; </div>
            <div type="sub" n="5">hinc tamen credibile est ipsum saepe hoc nomine vocatum fuisse. Daemonium habes, inquis. </div>
            <div type="sub" n="6">Atqui uter daemonium habet; an qui Deum honorat, an qui ipsum honorantem contumelia afficit? Quid ergo Christus, ipsa mansuetudo, ipsa modestia? </div>
            <div type="sub" n="7">Ego daemonium non habeo, sed honorifico Patrem qui misit me? Ubi oportebat docere illos, fastum illorum deprimere, et instituere ne de Abrahamo altum saperent, ibi vehemens erat; </div>
            <div type="sub" n="8">ubi contumelias ferre, multa utebatur mansuetudine. Cum dicebant, Patrem habemus Deum et Abraham, in illos invehebatur; </div>
            <div type="sub" n="9">cum autem daemoniacum appellabant, modeste loquutus est; ut nos institueret, quatenus ea quae in Deum proferebantur ulcisceremur, quae in nos autem patienter ferremus. </div>
            <div type="sub" n="10">Ego non quaero gloriam meam. Haec dixi, inquit, ut ostenderem vobis non competere Deum vocare patrem, qui homicidae estis. </div>
            <div type="sub" n="11">Itaque honoris ipsius causa haec dixi, et propter illum hoc audio, atque propter ipsum me inhonoratis. Verum hanc contumeliam non curo. </div>
            <div type="sub" n="12">Illi enim ideo poenas debetis dictorum, propter quem haec nunc audio: Ego non quaero gloriam meam. </div>
            <div type="sub" n="13">Ideo omissa vindicta ad cohortationem vertor, et auctor vobis sum, ut illa faciatis, quorum gratia non modo supplicium effugietis; sed etiam vitam aeternam consequemini. </div>
            <div type="sub" n="14">Amen, amen dico vobis, Si quis sermonem meum servaverit, non videbit mortem in aeternum. Hic non modo de fide agit, sed etiam de vita pura. </div>
            <div type="sub" n="15">Ac superius ait, Vitam aeternam habebit; hic vero, mortem non videbit: et una subindicat illos nihil adversum se posse. Nam si qui sermonem ejus servaverit, non morietur; quanto minus ipse. </div>
            <div type="sub" n="16">Id cum illi intelligerent, aiunt: Nunc cognoscimus, quia daemonium habes: Abraham mortuus est, et Prophetae mortui sunt; id est, qui Dei sermonem audierunt, mortui sunt, et qui tuum audierint non morientur? </div>
            <div type="sub" n="17">Numquid tu major es patre nostro Abraham? O jactantiam! Rursus ad ejus cognationem refugiunt. Atqui par fuisset dicere, Numquid tu major es Deo; aut qui te audiunt, majores sunt Abrahamo? </div>
            <div type="sub" n="18">Sed non hoc dicunt, quia illum Abrahamo minorem putabant. Primum itaque illos homicidas ostendit, atque hac ratione ipsos a cognatione abducit. </div>
            <div type="sub" n="19">Et cum persisterent, alia id aggreditur via, demonstrans ipsos frustra laborare. De morte vero nihil dicit, aut revelat, neque explicat de qua loqueretur morte. </div>
            <div type="sub" n="20">Interim autem suadet illis se majorem Abrahamo esse, ut sic illis pudorem inferret. Sane, inquit, etiamsi de vulgo essem, non oporteret innoxium morte mulctari: </div>
            <div type="sub" n="21">cum autem veritatem dicam, nullumque admiserim peccatum, atque a Deo missus major sim Abrahamo, annon furore pleni frustra laboratis, cum me tentatis interficere? </div>
            <div type="sub" n="22">Quid ergo illi? Nunc cognoscimus quia daemonium habes. At non ita Samaritana; neque enim dixit illi, Daemonium habes; sed tantum, Numquid tu major es patre nostro Jacob? </div>
            <div type="sub" n="23">Hi quippe contumeliosi et arrogantes erant; illa vero discendi cupida, ideo dubitavit, et debita cum modestia respondit, Dominumque vocat illum. </div>
            <div type="sub" n="24">Qui enim longe majora pollicitus, et fide dignus erat, non contumelia afficiendus, imo admirationi habendus erat. Hi vero daemoniacum illum appellant. </div>
            <div type="sub" n="25">Samaritanae verba dubitantis erant; haec autem incredulorum et perversorum: Numquid tu major es patre nostro Abraham? </div>
            <div type="sub" n="26">Itaque hoc eum majorem facit, quam Abrahamum. Cum autem illum exaltatum videritis, ipsum majorem esse confitebimini. </div>
            <div type="sub" n="27">Ideo dicebat, Cum exaltaveritis me, tunc cognoscetis quia ego sum. Et vide prudentiam. </div>
            <div type="sub" n="28">Primo illis a cognatione semotis, ostendit se illo majorem esse, ut prophetis longe excellentior esse intelligeretur. </div>
            <div type="sub" n="29">Cum enim illum semper prophetam appellarent, ideo dicebat: Sermo meus non capit in vobis. Illic porro dicebat, se mortuos suscitare; </div>
            <div type="sub" n="30">hic vero, illum qui crederet, non visurum esse mortem: quod multo majus erat, quam non concedere ut a morte retineretur. Ideo magis exasperabantur. Quid ergo dicunt? </div>
            <div type="sub" n="31">Quem teipsum facis? Et hoc contumeliose; Tu, inquiunt, te venditas. Ad haec Christus: Si ego glorifico meipsum, gloria mea nihil est. </div>
         </div>
         <div type="sec" n="2">
            <div type="sub" n="1">Quid hic dicunt haeretici? Audivit, Numquid major es patre nostro Abraham? nec ausus est respondere, Etiam; sed obscure loquitur. Quid ergo? Nihilne est gloria ejus? </div>
            <div type="sub" n="2">Apud illos nihil. Quemadmodum enim dicit, Testimonium meum non est verum, nempe secundum illorum opinionem; sic et hoc loco dicit, Est qui glorificat me. </div>
            <div type="sub" n="3">Et cur non dixit, Pater qui misit me? ut supra dixit, Quem vos dicitis quia Deus vester est, et non novistis eum. </div>
            <div type="sub" n="4">Volebat ostendere ipsos non modo Patrem, sed etiam Deum ignorare. Ego autem novi eum. Itaque cum dico, novi eum, non est jactantia; si dicerem me non nosse, mendacium esset. </div>
            <div type="sub" n="5">Vos autem cum dicitis vos illum nosse, mendaces estis; atque ut vos nosse falso dicitis, ita ego me non nosse falso dicerem. Si ego glorifico meipsum. </div>
            <div type="sub" n="6">Quia dicebant, Quem teipsum facis? respondet ille, Si ego meipsum facio, gloria mea nihil est. Ut ergo illum perfecte novi, sic vos ignoratis ipsum. </div>
            <div type="sub" n="7">Ut cum de Abrahamo ageretur, non totum abstulit, sed dixit, Scio quia semen Abrahae estis, ut hinc majorem inferret accusationem; </div>
            <div type="sub" n="8">sic et hoc loco non totum abstulit; sed quid? Quem vos dicitis. Illam concedens gloriam, majorem effecit criminationem. </div>
            <div type="sub" n="9">Quomodo autem illum ignoratis? Quia illum qui omnia ad ejus gloriam facit et dicit, contumelia afficitis, licet ab ipso missus sit. </div>
            <div type="sub" n="10">Verum hoc sine testimonio est, sed quod sequitur ad illud probandum usuveniet. Et sermonem ejus servo. </div>
            <div type="sub" n="11">Hic si quid contra habuissent, objicere poterant; magnum quippe hoc erat indicium, ipsum a Deo missum fuisse. </div>
            <div type="sub" n="12">Abraham pater vester exsultavit ut videret diem meum; et vidit, et gavisus est. Rursum probat illos ab Abrahamo alienos esse, quando de quibus ille gaudebat, ipsi dolent. </div>
            <div type="sub" n="13">Diem autem crucis hic indicare puto, quam arietis et Isaaci sacrificio praefiguraverat. Quid ergo illi? Quandraginta annos nondum habes, et Abraham vidisti? </div>
            <div type="sub" n="14">Itaque quadraginta annos prope jam attigerat Christus. Dicit eis: Priusquam Abraham fieret ego sum. Et acceperunt lapides ut jacerent in eum. </div>
            <div type="sub" n="15">Viden’ quomodo se Abrahamo majorem esse probaverit? Qui enim gavisus est ut videret diem, et id optabile putavit, sine dubio id beneficio esse putavit, quod ille major esset. </div>
            <div type="sub" n="16">Nam cum Judaei illum fabri filium dicerent, neque amplius quidquam de illo existimarent, paulatim eos ad sublimiorem intelligentiam erigit. </div>
            <div type="sub" n="17">Cum ergo audierunt se Deum non nosse, id non aegre tulerunt; cum autem audierunt, antequam Abraham fieret ego sum, ac si eorum nobilitas degeneraret, exasperantur et lapides jaciunt. </div>
            <div type="sub" n="18">Vidit diem meum, et gavisus est. Ostendit se non invitum ad crucem venire: siquidem laudat eum qui de cruce gaudet, quae salus mundi erat. </div>
            <div type="sub" n="19">Illi autem lapidabant: ita erant ad caedes parati, et sine ullo examine id ex se faciebant. Cur vero non dixit, Priusquam Abraham fieret ego eram, sed, ego sum? </div>
            <div type="sub" n="20">Sicut ipsius Pater illa usus est voce, sum; sic et ille. Haec quippe vox significat ipsum perpetuo esse, ab omni liberum tempore. Ideoque ipsis blasphema vox esse videbatur. </div>
            <div type="sub" n="21">Qui vero comparationem illam cum Abrahamo non ferebant, licet illa non tanta esset; si saepe se Patri coaequasset, annon illum perpetuo impetiissent? </div>
            <div type="sub" n="22">Deinde fugit iterum humano more, et abscondit se, cum satis eos docuisset et sua implesset; exivit de templo, et secessit ad caeci curationem, operibus fidem sibi concilians, quod nempe ante Abraham esset. </div>
            <div type="sub" n="23">Sed forte dicet quispiam: Cur illorum conatum non fregit? sic enim forte credidissent. </div>
            <div type="sub" n="24">Paralyticum sanavit, nec crediderunt, mille signa fecit: et in ipsa passione supinos illos prostravit, illorum oculos obtenebravit, et non crediderunt; et quomodo credidissent, si vim et conatum eorum solvisset? </div>
            <div type="sub" n="25">Animo quippe desperato nihil pejus: sive signa viderit, sive prodigia, in eadem perseverat impudentia. </div>
            <div type="sub" n="26">Nam Pharao mille plagis acceptis, cum castigaretur tantum resipiscebat, et usque ad ultimum diem idem perstitit, illos quos dimiserat persequutus. </div>
            <div type="sub" n="27">Ideo Paulus saepe dicit, Ne obduretur quis ex vobis fallacia peccati. Quemadmodum enim vires corporis demum exstinguuntur, et omnem sensum amittunt; </div>
            <div type="sub" n="28">sic et anima multis affectibus detenta, ad virtutem fit velut mortua. Quidquid ipsi obtuleris, nihil sentit; sed sive supplicium, sive quidvis aliud commineris, sine sensu manet. </div>
         </div>
         <div type="sec" n="3">
            <div type="sub" n="1">Quamobrem obsecro, donec spem salutis habemus, donec converti possumus, omnia faciamus. </div>
            <div type="sub" n="2">Nam qui sensu carent, tamquam gubernatores desperantes, navem ventis committunt, nihil ex se afferentes; sic se denique isti gerunt. </div>
            <div type="sub" n="3">Invidus hoc unum spectat, ut cupiditatem suam impleat. Etsi supplicium et mortem sit subiturus, morbum animi curat solum; ut et impudicus et avarus. </div>
            <div type="sub" n="4">Si vero tanta sit morborum animi tyrannis, multo major virtutis vis esse debet. Si propter illa mortem despicimus, propter hanc multo magis despiciamus. </div>
            <div type="sub" n="5">Si suam illi animam spernunt, multo magis nobis pro salute omnia spernenda sunt. </div>
            <div type="sub" n="6">Quae enim nobis erit excusatio, si cum illi qui pereunt tantam perniciei suae dant operam, non parem nos pro salute nostra exhibeamus, sed semper invidia tabescamus? </div>
            <div type="sub" n="7">Nihil enim invidia pejus; ut alium perdat invidus, ipse perit. Invidi oculus dolore tabescit, in morte vivit perpetua, omnes arbitratur sibi inimicos, qui etiam nihil se laeserunt. </div>
            <div type="sub" n="8">Dolet quod Deus honoretur; gaudet de quibus laetatur diabolus. Ille honoratur ab hominibus? Sed non est hic honor, ne invideas. Sed a Deo honoratur? Imitare illum; sed non vis. </div>
            <div type="sub" n="9">Cur ergo teipsum perdis? cur projiciis id quod habes? Non potes illi par esse, neque virtutem assequi? Cur malitiam amplecteris? </div>
            <div type="sub" n="10">Oporteret illi gratulari, ut si non possis laborum consors esse, saltem ex congratulatione lucreris. Saepe namque propositum sufficit ad magnum praestandum opus. </div>
            <div type="sub" n="11">Ait quippe Ezechiel, ideo Moabitas puniri, quod de Israelitarum malis gauderent; aliosque salutem consequi, quod de aliorum malis ingemiscerent. </div>
            <div type="sub" n="12">Quod si aliquid boni et solatii sit iis qui gemunt de aliorum malis, multo magis iis qui de aliorum honoribus gaudent. Moabitas incusabat quod de Israelitarum malis gauderent. </div>
            <div type="sub" n="13">Atqui Deus castigabat illos; sed non vult nos gaudere de suppliciis ab se illatis: neque enim laetatur dum ulciscitur. </div>
            <div type="sub" n="14">Quod si condolendum est patientibus, multo magis oportet honoratis non invidere. Sic perierunt Core et Dathan, qui eos quibus invidebant splendidiores reddiderunt, seseque ultioni tradiderunt. </div>
            <div type="sub" n="15">Fera quippe est venenosa invidia, fera impura; malitia voluntaria, quae veniam non mereatur, nequitia quae defendi nequit, omnium malorum causa et mater. </div>
            <div type="sub" n="16">Ideo illam radicitus evellamus, ut et a praesentibus malis liberemur, et futura consequamur bona, gratia et benignitate Domini nostri Jesu Christi, per quem et cum quo Patri gloria simulque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="56">
         <div type="title" n="title">Commentarius </div>
         <div type="title" n="title_2">[Homilia LVI] </div>
         <div type="sec" n="1">
            <div type="sub" n="1">Et praeteriens Jesus, vidit hominem caecum a nativitate, et interrogaverunt eum discipuli ejus, dicentes: Rabbi, quis peccavit, hic, an parentes ejus, ut caecus nasceretur? </div>
            <div type="sub" n="2">Et praeteriens Jesus, vidit hominem caecum a nativitate. Humanus cum sit, et nostrae salutis cupidus, ut improborum ora obstrueret, nihil omittit eorum quae adhibere par erat, etsi nemo ei attenderet. </div>
            <div type="sub" n="3">Hoc videns propheta dicebat: Ut justificeris in sermonibus tuis, et vincas cum judicaris. Ideo nunc quia verborum sublimitatem non capiebant; </div>
            <div type="sub" n="4">sed etiam daemoniacum illum vocabant, atque interficere tentabant, e templo egressus, caecum sanat, ut et absentia sua illorum furorem sedaret, et signo facto duritiem illorum immanitatemque emolliret, ac fidem dictis conciliaret; </div>
            <div type="sub" n="5">signumque edit non vulgare, sed quod tunc primum visum fuerat. A saeculo, inquit, non est auditum, quod aperuerit quis oculos caeci nati. </div>
            <div type="sub" n="6">Caeci enim oculos forte quis aperuerit; caeci nati, non item. Ac quod egressus e templo ad hoc data opera venerit, inde palam est, quod ipse caecum viderit, caecus vero ad ipsum non venerit. </div>
            <div type="sub" n="7">Et tam diligenter illum intuitus est, ut id discipuli adverterent, et ad interrogandum inducerentur. Videntes enim eum studiose conspicientem, interrogaverunt eum: Quis peccavit, hic, aut parentes ejus? </div>
            <div type="sub" n="8">Falso nixa interrogatio: quomodo enim peccasset antequam nasceretur? Quomodo ob parentum peccatum hic punitus esset? </div>
            <div type="sub" n="9">quomodo ergo ad hanc venerunt interrogationem? Antehac cum paralyticum sanavit, dixit: Ecce sanus factus es, noli amplius peccare. </div>
            <div type="sub" n="10">Discipuli ergo considerantes illum propter peccatum in paralysim incidisse, dicunt: Esto, ille propter peccata in paralysin inciderit; de hoc quid dixeris? </div>
            <div type="sub" n="11">Num hic peccavit? Verum id dici nequit: nam a nativitate caecus est. Num forte parentes ejus? Neque hoc dici potest: filius enim pro patre non dat poenas. </div>
            <div type="sub" n="12">Ut ergo puerum morbo laborantem videntes dicimus: Quid de hoc dicendum? Quid fecit hic puer? non rogando, sed dubitando; sic discipuli non tam interrogando quam dubitando, id dicebant. </div>
            <div type="sub" n="13">Quid ergo Christus? Neque hic peccavit, neque parentes ejus. Quod non dicit, ut eos prorsus peccatis liberos indicet. </div>
            <div type="sub" n="14">Neque enim simpliciter dixit, Neque hic peccavit, neque parentes ejus; sed addidit: Ut caecus nasceretur; sed ut glorificetur Filius Dei. Peccavit namque hic et parentes ejus. </div>
            <div type="sub" n="15">Sed non inde caecitas venit. Haec porro dicit, non ut indicaret; non hunc quidem, sed alios his de causis caecos fuisse, nempe ob parentum iniquitatem: neque enim licet alio peccante, alium castigare. </div>
            <div type="sub" n="16">Nam si hoc concedamus, illud etiam concedamus oportet, ipsum antequam nasceretur peccavisse. Ut ergo cum dicit: Neque hic peccavit, non intelligit ab ortu quempiam peccare et puniri; </div>
            <div type="sub" n="17">sic cum dicit, neque parentes ejus, non declarat quempiam de peccatis parentum poenas dare: nam Ezechielis ore hanc tollit opinionem: </div>
            <div type="sub" n="18">Vivo ego, dicit Dominus, si erit haec parabola dicens: Patres comederunt uvam acerbam, et dentes filiorum obstupuerunt. </div>
            <div type="sub" n="19">Moyses item ait: Non morietur pater pro filio; et de quodam rege dicit, quod propterea id non fecerit, servans legem Moysis. </div>
            <div type="sub" n="20">Quod si quis objecerit: Quomodo ergo dicitur: Qui reddit peccata parentum in filios, usque ad tertiam et quartam generationem? </div>
            <div type="sub" n="21">Reponemus, sententiam non esse universalem; sed de quibusdam dici, qui ex Aegypto exierant; </div>
            <div type="sub" n="22">hoc est, Quia ii qui ex Aegypto exierant, post tot signa et prodigia parentibus suis pejores evaserunt, qui tamen parentes nihil horum viderant, eadem illa patientur, inquit, quae illi passi sunt, quia eadem scelera perpetrarunt. </div>
            <div type="sub" n="23">Et quod res sic intelligenda sit, probe capiet, si quis locum exploret. Cur ergo caecus natus est? Ut manifestaretur, inquit, gloria Dei. </div>
            <div type="sub" n="24">Hinc rursus alia exsurgit quaestio: Num absque hujus punitione, non poterat gloria Dei apparere? </div>
            <div type="sub" n="25">Certe non dicitur non potuisse; poterat enim; sed ut in hoc etiam appareret. Ergone, inquies, injuriam propter Dei gloriam accepit? </div>
            <div type="sub" n="26">Quam, quaeso, injuriam? Quid si nunquam illum nasci voluisset? Ego vero etiam ex caecitate beneficium accepisse dico, nam interioribus quoque vidit oculis. </div>
            <div type="sub" n="27">Quid juvant oculi Judaeos? Majus enim supplicium habuerunt, quod videndo caeci essent. Quid vero huic damni fuit ex caecitate? Propter illam visum accepit. </div>
            <div type="sub" n="28">Itaque ut mala hujus vitae, mala non sunt; sic bona non sunt bona; sed unum peccatum malum est; caecitas vero non mala. Qui autem ex nihilo producit, potuit illum sic relinquere. </div>
            <div type="sub" n="29">Quidam vero dicunt hanc particulam non esse causalem; sed ex eventu dici; ut quando dicit: In judicium veni in hunc mundum, ut non videntes, videant, et qui vident, caeci fiant. Non enim venit ut videntes caeci fierent. </div>
            <div type="sub" n="30">Et rursum Paulus: Nam quod notum est Dei, manifestum est in illis, ut sint inexcusabiles. Etsi non ideo manifestaverit, ut excusatione privarentur, sed ut illam haberent. </div>
            <div type="sub" n="31">Et rursum alibi, Lex autem subintravit, ut abundaret delictum: atqui non ideo subintravit; sed ut cohiberetur peccatum. </div>
         </div>
         <div type="sec" n="2">
            <div type="sub" n="1">Viden’ ubique adverbium ex eventu poni. Ut enim architectus optimus partem aedium perfecit, partem imperfectam reliquit, ut ex residuo apud incredulos de toto sese defendat; </div>
            <div type="sub" n="2">ita et Deus corpus nostrum conglutinat et perficit, tamquam domum quamdam labantem, cum manum aridam sanat, paralytici membra firmat, claudos erigit, leprosos mundat, aegros sanat, crura debilia confirmat, mortuos suscitat, clausos oculos aperit, non habenti oculos visum dat. </div>
            <div type="sub" n="3">Quae omnia infirmae naturae vitia dum corrigit, potestatem ostendit suam. Cum dicit autem, ut manifestetur gloria Dei, de se, non de Patre loquitur. </div>
            <div type="sub" n="4">Illius quippe gloria manifesta erat. Quia enim audierant, Deum cum hominem formaret, accepisse limum de terra; ideo sic ille lutum formavit. </div>
            <div type="sub" n="5">Si enim dixisset: Ego sum qui accepi pulverem de terra, et hominem formavi, id auditoribus offensioni fuisset; ubi vero id ipso opere ostendit, non repugnare potuerunt. </div>
            <div type="sub" n="6">Accepto itaque pulvere, quem cum sputo commiscuit, sic occultam gloriam suam manifestam reddidit. Non parva enim gloria erat, quod creaturae opifex putaretur. </div>
            <div type="sub" n="7">Ex hoc enim caetera sequebantur. Ex parte totum credebatur. Majoris namque fides, id quod minus erat confirmabat. </div>
            <div type="sub" n="8">Creatarum enim rerum omnium praestantissimus est homo, et membrorum preciosissimum est oculus: idcirco non simpliciter, sed illo modo hic oculos creavit. </div>
            <div type="sub" n="9">Etsi enim parvum sit membrum, est tamen maxime necessarium corpori: hoc Paulus declarat: Et si dixerit auris, non sum oculus, non sum de corpore: num ideo non est de corpore? </div>
            <div type="sub" n="10">Omnia quippe quae in nobis sunt, divinam potentiam demonstrant; multo magis oculus, qui totum corpus gubernat; qui toti corpori pulcritudinem indit, qui faciem ornat, qui lucerna est omnium membrorum. </div>
            <div type="sub" n="11">Nam quod sol est orbi, id oculus est corpori. Si solem exstinguas, omnia perdidisti, omnia turbasti. Si exstinguas oculos, pedes sunt inutiles, manus, item ipsa anima. </div>
            <div type="sub" n="12">Cognitio enim his labefactatis abit: his namque Deum novimus. Invisibilia enim ipsius a creatura mundi per ea quae facta sunt intellecta conspiciuntur. </div>
            <div type="sub" n="13">Non ergo corpori solum lucerna est oculus, sed animae plus quam corpori. Quapropter ceu in regio quodam loco superne locatur, caeterisque superponitur sensibus. </div>
            <div type="sub" n="14">Hunc itaque format. Deinde ne putes ipsum materia opus habuisse ad agendum, et discas non luto opus habuisse initio; nam qui substantias majores ex nihilo produxit, multo magis hanc sine praevia materia fecisset. </div>
            <div type="sub" n="15">Ut ergo discas illa non indiguisse, docens se Creatorem in principio fuisse, apposito luto dicit: Vade, lavare, ut intelligas me ad formandos oculos luto opus non habere, sed ut manifestetur in ipso gloria mea. </div>
            <div type="sub" n="16">Quod enim de seipso loquatur cum dicit, Ut manifestetur gloria Dei, intulit, Me oportet facere opera ejus qui misit me; id est, oportet me manifestare meipsum; </div>
            <div type="sub" n="17">et ea facere, quae demonstrare possint me eadem facere quae Pater facit; non similia, sed eadem, quod majorem significat aequalitatem, diciturque de iis, qui ne vel tantillum inaequales sunt. </div>
            <div type="sub" n="18">Quis ergo jam contradixerit, videns eum eadem posse quae Pater potest? Non modo enim oculos formavit, nec solum aperuit, sed et visum largitus est, quod argumentum etiam est ipsum animam quoque inspirasse. </div>
            <div type="sub" n="19">Illa enim non operante, oculus etsi sanus et integer fuerit, nihil unquam viderit. </div>
            <div type="sub" n="20">Itaque animae etiam operationem indidit, et membrum dedit omnibus instructum arteriis, nervis, venis, sanguine, caeterisque omnibus, ex quibus corpus nostrum constituitur. </div>
            <div type="sub" n="21">Me oportet operari, dum dies est. Quid haec sibi volunt? et quam habent consequentiam? </div>
            <div type="sub" n="22">Multam. Hoc enim vult significare: Donec dies est, donec possunt homines in me credere, dum vivo, operandum mihi est. Venit nox; hoc est futurum tempus, quando nemo potest operari. </div>
            <div type="sub" n="23">Non dixit, Quando ego operari non possum; sed, quando nemo potest operari; id est, quando non est amplius fides, non labores, non poenitentia. </div>
            <div type="sub" n="24">Quod enim fidem opus appellat, dicunt ei, Quid faciemus, ut operemur opera Dei? respondet, Hoc est opus Dei, ut credatis in eum quem ille misit. </div>
            <div type="sub" n="25">Quare ergo hoc opus nemo potest tunc operari? Quia tunc fides non erit; sed velint nolint, omnes audient. </div>
            <div type="sub" n="26">Ne quis enim diceret, illum ambitione motum hoc facere; ostendit se eorum gratia omnia facere, quippe qui hic solum habeant credendi facultatem, nec quidpiam ibi lucri consequi possint. </div>
            <div type="sub" n="27">Ideo nec accedentem caecum curavit. Quod enim dignus esset qui curaretur: quodque si vidisset, credidisset accessissetque; </div>
            <div type="sub" n="28">et si ab aliquo audisset praesentem, non neglexisset, ex iis quae sequuta sunt palam est, ex fortitudine nempe et ex fide ejus. </div>
            <div type="sub" n="29">Poterat enim secum cogitare ac dicere, Quid hoc est? Lutum fecit, et linivit oculos meos, et dixit mihi, Vade, lavare? Annon poterat curare me, et tunc in Siloam mittere? </div>
            <div type="sub" n="30">Saepe ibi me lavi cum aliis, nihilque mihi profuit. Si quam potestatem haberet, praesens me sanavisset. Quod etiam dicebat Naaman Elisaeo. </div>
            <div type="sub" n="31">Jussus enim lavare se in Jordane, non credebat, cum tamen tanta esset Elisaei fama. </div>
            <div type="sub" n="32">At caecus non fuit incredulus, nec contradixit, nec secum reputavit: Quid hoc est? an lutum imponere oportuit? Hoc potius caecum reddiderit. </div>
            <div type="sub" n="33">Quis unquam sic visum recepit? Sed nihil horum cogitavit. Vidistin’ fidem et animum firmum? Venit nox. </div>
            <div type="sub" n="34">Hinc ostendit, etiam post crucem se impiorum curam habiturum esse, multosque attracturum. </div>
            <div type="sub" n="35">Adhuc dies est, posthac vero illos penitus abscindet, quod ita declarat: Quamdiu in mundo sum, lux sum mundi. Quod etiam aliis dixit: Credite, donec lux vobiscum est. </div>
         </div>
         <div type="sec" n="3">
            <div type="sub" n="1">Cur ergo Paulus praesentem vitam noctem vocavit, illam autem vitam, diem? </div>
            <div type="sub" n="2">Non contraria Christi verbis, sed eadem ipsa dicens mente, non litera; nempe, Nox praecessit, dies autem appropinquavit. </div>
            <div type="sub" n="3">Noctem enim praesens tempus vocat, propter eos qui in tenebris sedent, vel comparando eam cum illa die. Christus vero noctem appellat futurum tempus, quod tunc a peccando cessetur. </div>
            <div type="sub" n="4">Paulus vero praesentem vitam noctem appellat, quia ii qui in nequitia et incredulitate vivunt, in tenebris sunt. </div>
            <div type="sub" n="5">Fideles igitur alloquens ait, Nox praecessit, dies autem appropinquavit, utpote qui luce illa fruituri sint, noctem vero veterem vitam appellat, abjiciamus, inquit, opera tenebrarum. </div>
            <div type="sub" n="6">Viden’ illum noctem ipsis esse dicere, quare addit; sicut in die honeste ambulemus, ut illa fruamur luce. Nam si lux haec tam pulcra est, cogita qualis erit illa. </div>
            <div type="sub" n="7">Quantum enim solaris radius est lucernae lumine splendidior, tanto, imo longe magis erit lux illa, hac praestantior. </div>
            <div type="sub" n="8">Et hoc significabat his verbis, Sol obtenebrabitur; id est, ob vim splendoris illius non apparebit. </div>
            <div type="sub" n="9">Quod si nunc ut splendidas et bono aere fruentes aedes habeamus, infinitas opes expendimus misere exaedificando, cogita quot sint subeundi corporei labores, ut splendidas aedes nobis in caelis exstruamus, ubi lux illa ineffabilis. </div>
            <div type="sub" n="10">Hic enim et pugnae et contentiones de terminis et parietibus; ibi vero nihil simile, nulla invidia vel livor; nemo de terminis nobiscum contendet. </div>
            <div type="sub" n="11">Haec porro necessario relinquenda domus est; illa perpetuo manet: haec tempore teritur, innumerisque obnoxia est detrimentis, illa semper stat: hanc pauper excitare nequit, illa vel duobus obolis construitur, ut vidua illa construxit. </div>
            <div type="sub" n="12">Ideo praefocor, quod tot nobis propositis bonis, ita segnes desidesque simus, nihilque non agamus, ut hic conspicuis fruamur aedibus, dum nihil curamus ut in caelis vel minimum paremus nobis diversorium. </div>
            <div type="sub" n="13">Dic, quaeso, ubi hic domum habere velles? in deserto, aut in aliquo parvo oppidulo? Non puto: sed in magnis regiisque urbibus, ubi majus commercium, ubi splendor major est. </div>
            <div type="sub" n="14">Ego in talem te duco civitatem, cujus opifex et auctor est Deus. Hic, quaeso, construamus, hic exaedificemus minore sumtu et labore. </div>
            <div type="sub" n="15">Has aedes construunt manus pauperum, hoc optimum est aedificium. Quae autem hic construimus extremae sunt dementiae argumentum. </div>
            <div type="sub" n="16">Nam si quis te in Persidem ageret, visurum illam regionem et mox reversurum: atque te illic juberet aedes exstruere: annon stultissimum illum diceres, qui tibi inanem sumtum suaderet? </div>
            <div type="sub" n="17">Cur ergo in terra idipsum facis, unde brevi migraturus es? At, inquies, filiis relinquam: verum illi quoque te paulopost sequuturi sunt; </div>
            <div type="sub" n="18">imo saepe te praecedent, illorumque similiter posteri; hincque tibi moeroris causa, cum heredes non tibi superesse videas. </div>
            <div type="sub" n="19">Ibi vero nihil hujusmodi timendum, sed immota manet hereditas tibi, filiis, nepotibus, si eamdem virtutem imitabuntur. </div>
            <div type="sub" n="20">Illam Christus aedificat: quo opifice nullis curatoribus, nulla sollicitudine est opus. Ubi enim Deus in se suscipit opus, quid ultra curandum? </div>
            <div type="sub" n="21">Ille omnia colligit, et domum excitat. Neque id solum mirabile est; sed quod ita illam exstruat ut optare, imo melius quam optare possis. Est enim artifex optimus, qui tibi utilissima curat. </div>
            <div type="sub" n="22">Si pauper sis, et hanc construere domum velis, nullam invidiam, nullum tibi pariet livorem: nemo enim invidus illam videt; sed Angeli tantum, qui de bonis tuis gaudent. </div>
            <div type="sub" n="23">Nemo illius fines invadere poterit, quia hoc morbo laborantium nullus vicinus erit. Vicinos illic habebis sanctos, Paulum, Petrum, Prophetas omnes, Martyres, Angelorum et Archangelorum coetus. </div>
            <div type="sub" n="24">His vero de causis facultates pauperibus effundamus, ut illa tabernacula consequamur, quae nos omnes adipisci contingat, </div>
            <div type="sub" n="25">gratia et benignitate Domini nostri Jesu Christi, per quem et cum quo Patri gloria simulque Spiritui sancto, in saecula saeculorum, amen. </div>
         </div>
      </div>
      <div type="hom" n="57">
         <div type="title" n="title">Commentarius </div>
         <div type="title" n="title_2">[Homilia LVII] </div>
         <div type="sec" n="1">
            <div type="sub" n="1">Haec cum dixisset Jesus exspuit in terram, et fecit lutum ex sputo, et linivit lutum super oculos caeci, et dixit: Vade, lavare in piscina Siloe. </div>
            <div type="sub" n="2">Qui aliquam ex lectionibus utilitatem carpere volunt, ne minimum quidem praetercurrant. </div>
            <div type="sub" n="3">Ideo namque Scripturas scrutari jubemur, quia multa quae statim facilia videntur, magnam habent latentem sententiae profunditatem. </div>
            <div type="sub" n="4">Vide namque, quid in praesenti proponatur. Haec cum dixisset, inquit, exspuit in terram. </div>
            <div type="sub" n="5">Cur hoc? Ut manifestetur gloria Dei, et quod oporteat me facere opera ejus qui misit me. </div>
            <div type="sub" n="6">Neque enim sine causa haec memoravit Evangelista, addiditque ipsum exspuisse; sed ut declararet Jesum operibus sermonem confirmare. </div>
            <div type="sub" n="7">Et cur non aqua usus est, sed sputo ad lutum faciendum? Missurus illum erat in Siloe: ne quid ergo fonti adscriberetur; sed disceres ex ore ejus exiisse virtutem, quae efformavit et aperuit oculos, exspuit in terram. </div>
            <div type="sub" n="8">Hoc significans Evangelista dicebat, et lutum fecit ex sputo. Deinde ne putaretur opus ex terra processisse, lavare jussit. </div>
            <div type="sub" n="9">Cur ergo non statim hoc fecit, sed in Siloam misit? Ut caeci fidem discas, utque Judaeorum pervicacitas reprimeretur. </div>
            <div type="sub" n="10">Credibile enim est omnes vidisse illum abeuntem, illitumque lutum in oculis habentem: res enim inexspectata omnium oculos ad ipsum convertit, tum qui viderunt, tum qui ignorabant, ad rei exitum intenti erant. </div>
            <div type="sub" n="11">Quia enim non facile creditu erat caecum visum recuperasse, per longam viam multos parat testes, et tam insolitae rei spectatores; ut attentiores facti, jam non possent dicere, hic est, non est hic. </div>
            <div type="sub" n="12">Ad haec vero vult illud ostendere, se veteri legi contrarium non esse dum in Siloe mittit. Neque enim metuendum erat, ne facti gloria Siloe referretur. </div>
            <div type="sub" n="13">Multi namque istic oculos laverant, qui nihil inde boni sunt consequuti. Hic enim virtus Christi omnia operatur. </div>
            <div type="sub" n="14">Ideoque interpretationem hic adjicit Evangelista. Cum dixisset enim in Siloe, adjecit, hoc est, Missus, ut intelligas illic a Christo curatum esse, </div>
            <div type="sub" n="15">ut Paulus ait: Bibebant autem de spirituali consequente illos petra. Petra autem erat Christus. </div>
            <div type="sub" n="16">Ut ergo Christus erat spiritualis petra, ita et spiritualis Siloe, videtur autem mihi repentina illa aquae praesentia arcanum nobis significare mysterium. </div>
            <div type="sub" n="17">Quodnam illud? Inexspectatum praeter spem omnem adventum. Sed vide mihi caeci animum in omnibus obsequentem. </div>
            <div type="sub" n="18">Neque enim dixit, si lutum aut sputum mihi oculorum usum restituunt, quid opus est Siloe? Si vero Siloe, quid opus est sputo? Cur linivit, cur lavare jussit? </div>
            <div type="sub" n="19">Nihil horum vel cogitavit. Sed unum in proposito habebat, ut jubenti obtemperaret: nihil ipsum retinuit, nihil offendit. </div>
            <div type="sub" n="20">Si quis vero dicat, quo pacto luto deposito visum recepit? Nihil a nobis audiet aliud, quam nos modum nescire. </div>
            <div type="sub" n="21">Et quid mirum si nesciamus, quando ne Evangelista quidem sciebat, neque etiam ipse qui sanatus fuit? </div>
            <div type="sub" n="22">Sed quid factum fuisset noverat, modum vero deprehendere non poterat. Illud vero interrogatus dicebat: Lutum imposuit oculis meis, et lavi, et video. </div>
            <div type="sub" n="23">Id autem quomodo factum sit, dicere nequit, etiamsi millies interrogent. </div>
            <div type="sub" n="24">Itaque vicini, inquit, et qui viderant eum prius, quia mendicus erat, dicebant: Nonne hic est qui sedebat, et mendicabat? Alii dicebant, Hic est. </div>
            <div type="sub" n="25">Rei insolentia ad incredulitatem ducebat eos, licet tam multa provisa essent, quae ipsos ad credendum inducerent. </div>
            <div type="sub" n="26">Alii autem dicebant: Nonne hic est qui sedebat et mendicabat? Papae, quanta Dei humanitas! </div>
            <div type="sub" n="27">Quousque descendit dum cum tanta benevolentia mendicos curat, et hinc Judaeis silentium imponit, quia non claros, illustres ac principes viros, sed obscuros etiam sua providentia dignabatur: nam ad omnium salutem venerat. </div>
            <div type="sub" n="28">Quod autem accidit in paralytico, hic quoque evenit. Neque enim ille quis se curasset norat, neque hic. </div>
            <div type="sub" n="29">Hoc autem accidit ob Christi discessum: qui cum curabat, semper secedere solebat, ut circa signa omnis suspicio tolleretur. </div>
            <div type="sub" n="30">Qui enim non noverant quis esset, quomodo in ejus gratiam circa res gestas aliquid finxissent? Neque enim hic caecus erro quispiam erat, sed ad templi januas sedebat. </div>
            <div type="sub" n="31">Dubitantibus ergo omnibus circa illum, quid dicit? Ego sum. Non puduit pristinae caecitatis, non formidavit populi furorem, neque veritus est sese ostendere, ut beneficum praedicaret. </div>
            <div type="sub" n="32">Dicunt ei, Quomodo aperti sunt tibi oculi? Respondit eis: Homo qui dicitur Jesus. </div>
            <div type="sub" n="33">Quid dicis? an homo haec operatur? Sed nihil adhuc de eo magnum opinabatur. Homo qui dicitur Jesus fecit lutum et unxit. </div>
         </div>
         <div type="sec" n="2">
            <div type="sub" n="1">Vide quam verax sit. Non dixit unde fecerit. Quod enim non viderat non dicit. Neque enim viderat illum exspuisse in terram, sed quod unxisset sensu et ex tactu perceperat. </div>
            <div type="sub" n="2">Et dixit mihi, Vade, lavare in natatoria Siloe. Hoc ex auditu testificabatur, et unde Christi vocem noverat. Ex ejus cum discipulis colloquio. </div>
            <div type="sub" n="3">Haec omnia narrat, allato ex operibus testimonio: modum dicere nequit. Quod si in iis quae sensu et tactu percipiuntur, fide est opus; multo magis in iis quae videri nequeunt. </div>
            <div type="sub" n="4">Dicunt ei, Ubi est ille? respondit, Nescio. Id porro dicebant, Ubi est ille? occidendi animo. </div>
            <div type="sub" n="5">Vide autem hic quam sit Christus a fastu alienus, quomodo non aderat post restitutam sanitatem; non gloriam, non populi plausum quaerebat. Vide autem quam veraciter ad omnia caecus respondeat. </div>
            <div type="sub" n="6">Quaerebant ergo Christum, ut ad sacerdotes ducerent; cum autem non invenirent, caecum ducunt ad Pharisaeos, qui asperius interrogarent. </div>
            <div type="sub" n="7">Ideo namque Evangelista sabbatum fuisse dicit, ut pravum eorum animum ostenderet, et quam calumniandi miraculum ansam captarent, quod scilicet legem transgressus videretur. </div>
            <div type="sub" n="8">Hincque palam est, quod ubi primum illum viderunt, nihil aliud dixerint, Quomodo aperuit oculos tuos? </div>
            <div type="sub" n="9">Et animadverte non dixisse illos, Quomodo visum recepisti; sed, Quomodo aperuit oculos tuos? Occasionem ipsi offerentes calumniandi ipsum ob opus editum. </div>
            <div type="sub" n="10">Ille vero quasi non ignaris brevius loquitur: non nomen protulit, non ait, Dixit mihi, Vade, lavare; </div>
            <div type="sub" n="11">sed statim ait, Lutum imposuit super oculos meos, et lavi, et video: utpote cum jam illi multum calumniati essent dixissentque, Vide quanta Jesus operetur in sabbato; lutum illinit. </div>
            <div type="sub" n="12">Tu vero perpende quomodo non turbetur caecus. Nam ubi primum interrogatus sine periculo respondit, non tam magna res erat veritatem profiteri: </div>
            <div type="sub" n="13">hoc vero mirum est, in majori constitutum metu, non negare, non contraria prioribus dicere. Quid ergo Pharisaei, imo etiam alii? Adduxerunt eum tamquam negaturum. </div>
            <div type="sub" n="14">Contra vero evenit quam optabant ipsi, et accuratius rem didicerunt, id quod illis ubique circa signa accidit: in sequentibus autem id clarius ostendemus. </div>
            <div type="sub" n="15">Quid ergo Pharisaei dixerunt? Quidam: (non omnes; sed petulantiores:) Hic homo non est a Deo, quia sabbatum non custodit. Alii dicebant, Quomodo potest homo peccator haec signa facere? </div>
            <div type="sub" n="16">Viden’ illos a signis allectos? Nam qui miserant, ut adduceretur, audi quid nunc dicant, etsi non omnes. </div>
            <div type="sub" n="17">Cum enim principes essent, ex gloriae cupiditate in incredulitatem deciderunt. Attamen ex principibus multi crediderunt in eum, neque tamen confitebantur. </div>
            <div type="sub" n="18">Populus despectui erat, ut qui nihil magni conferret in synagogam. </div>
            <div type="sub" n="19">Principes autem difficilius se credere profitebantur; alii principatus amore; alii metu caeterorum detenti. </div>
            <div type="sub" n="20">Quare dicebat: Quomodo potestis credere, qui gloriam ab hominibus accipitis? </div>
            <div type="sub" n="21">Et ipsi quidem qui injuste interficere conabantur, se Dei esse dicebant, illum vero, qui caecos curabat, non posse ex Deo esse, quia sabbatum non servabat. </div>
            <div type="sub" n="22">His opponebant isti, non posse peccatorem talia facere signa. Illi versute tacito signo, quam transgressionem vocabant, in medium afferebant. </div>
            <div type="sub" n="23">Non enim dicebant, In sabbato curat; sed sabbatum non custodit. Hi rursum ignave agunt. </div>
            <div type="sub" n="24">Cum enim oportuisset ostendere non violari sabbatum, ex signis tantum arguunt, et jure quidem. Adhuc enim illum esse hominem putabant. </div>
            <div type="sub" n="25">Alioquin, poterant illum alio modo defendere, quod nempe sabbati Dominus esset, qui illud statuisset: sed nondum hac erant sententia. </div>
            <div type="sub" n="26">Nemo certe eorum audebat ea quae sentiebat aperte profiteri, sed dubitando proponebat; alii metu repressi erant, alii principatus amore. </div>
            <div type="sub" n="27">Schisma igitur erat inter illos. Quod prius fuit in populo, deinde in principibus. Alii dicebant, Bonus est; alii, Non, sed seducit turbam. </div>
            <div type="sub" n="28">Viden’ plebe imprudentiores principes discissos? Sed postquam ita scissi sunt, nihil generosum exhibuere, cum instare Pharisaeos viderent. </div>
            <div type="sub" n="29">Qui si penitus discissi fuissent, statim veritatem cognituri erant. </div>
            <div type="sub" n="30">Potest enim dissensio recta esse. Ideo ille dicebat, Non veni pacem mittere in terram, sed gladium. Est enim mala concordia, et discordia bona. </div>
            <div type="sub" n="31">Nam qui turrim aedificabant, in damnum suum concordes erant; atque iidem ipsi licet inviti, in commodum suum divisi sunt. </div>
            <div type="sub" n="32">Core autem cum sociis male consenserant, ideo bene divisi sunt. Judas quoque cum Judaeis male consensit. </div>
            <div type="sub" n="33">Potest ergo bona discordia, et mala concordia esse. Ideo ait, Si oculus tuus scandalizat te, erue eum; et si pes tuus, abscinde. </div>
            <div type="sub" n="34">Si membrum male conjunctum abscindendum, nonne multo magis ab amicis male conjunctis abscindi oportet? Itaque concordia non semper bona est, ut nec semper discordia mala. </div>
         </div>
         <div type="sec" n="3">
            <div type="sub" n="1">Haec dico ut malos fugiamus, sequamur bonos. Nam si membra putrida incurabilia exscindimus, ne reliquum corpus perdant; </div>
            <div type="sub" n="2">idque facimus, non quod membrum despiciamus, sed ut caetera servemus; quanto magis hoc agendum circa eos qui male nobis juncti sunt? </div>
            <div type="sub" n="3">Quod si possimus illis emendatis, nihil damni accipere; id omni conatu tentandum; sin illi corrigi nequeant, nobisque noceant, exscindere et abjicere oportet. Hinc enim illi saepe magis lucrabuntur. </div>
            <div type="sub" n="4">Unde Paulus sic hortatur: Auferte malum de medio vestrum, et, ut tollatur de medio vestrum qui hoc opus fecit. Perniciosum enim, perniciosum utique est pravorum consortium. </div>
            <div type="sub" n="5">Non tam cito pestis grassatur, et scabies corrumpit illa affectos, ut pravorum nequitia: nam corrumpunt bonos mores colloquia prava. </div>
            <div type="sub" n="6">Propheta quoque, Egredimini de medio eorum, et segregamini. Nemo itaque improbo utatur amico. </div>
            <div type="sub" n="7">Nam si pravos filios exheredamus, neque naturam reveremur, vel leges ejus, neque necessitudinem quamvis, multo magis notos et familiares fugere oportet, si mali sint. </div>
            <div type="sub" n="8">Quamvis enim nullo hinc damno afficiamur, malam tamen famam vitare non poterimus. Extranei namque non vitam explorant, sed ex sociis judicant. </div>
            <div type="sub" n="9">Haec ipsa et nuptas et virgines rogo. Providentes, inquit, bona non solum coram Domino, sed etiam coram hominibus. </div>
            <div type="sub" n="10">Nihil ergo non agamus, ne proximo offendiculo simus. Vita enim, etsi rectissima, si offendiculo aliis sit, totum perdidit. </div>
            <div type="sub" n="11">Et quomodo potest recta vita offensioni esse? cum malorum consortium malam parit famam. </div>
            <div type="sub" n="12">Cum enim fidenter cum improbis versamur, etsi nihil nobis damni accidat, aliis offendiculo sumus. </div>
            <div type="sub" n="13">Haec viris, mulieribus, virginibus dico, eorum conscientiae explorandum relinquens, quanta hinc oriantur mala. </div>
            <div type="sub" n="14">Ego quidem nihil mali suspicor, neque alius fortasse perfectiorum; sed simplicior frater in tua offenditur perfectione: oportet autem illius consulere imbecillitati. </div>
            <div type="sub" n="15">Etiamsi hinc ille non laedatur, sed Gentilis offendetur. Jubet autem Paulus sine offensione esse Judaeis, Graecis et Ecclesiae Dei. </div>
            <div type="sub" n="16">Ego nihil mali de virgine suspicor; virginitatem quippe amo; caritas autem non cogitat malum. Hoc institutum vitae admodum diligo, neque absurdum quid cogitare possum. </div>
            <div type="sub" n="17">Quomodo id externis persuadebimus? Oportet enim illorum etiam rationem habere. Sic itaque nostra disponamus, ne quis infidelium contra nos ansam reperire possit. </div>
            <div type="sub" n="18">Sicut enim ii qui vitam rectam exhibent, Deo gloriam referunt; ita qui secus agunt, in causa sunt cur blasphemetur. </div>
            <div type="sub" n="19">Verum absit ut tales apud nos sint; sed ita luceant opera nostra ut glorificetur Pater noster qui in caelis est, et nos ejus gloria fruamur, </div>
            <div type="sub" n="20">quam utinam nos omnes consequamur, gratia et benignitate Domini nostri Jesu Christi, per quem et cum quo Patri gloria unaque sancto Spiritui in saecula saeculorum, amen. </div>
         </div>
      </div>
      <div type="hom" n="58">
         <div type="title" n="title">Commentarius </div>
         <div type="title" n="title_2">[Homilia LVIII] </div>
         <div type="sec" n="1">
            <div type="sub" n="1">Dicunt caeco iterum: Tu quid dicis de illo, qui aperuit oculos tuos? Ille autem dixit, Quia Propheta est. Non crediderunt ergo Judaei. </div>
            <div type="sub" n="2">Scripturae non simpliciter neque perfunctorie, sed quam diligentissime legendae sunt, ne quid obicis oriatur. </div>
            <div type="sub" n="3">Etenim jam quis merito quaestionem moveat, Quomodo postquam dixerunt, Hic non est a Deo, quia sabbatum non servat; jam dicunt ei, Tu quid dicis de illo, qui aperuit oculos tuos? </div>
            <div type="sub" n="4">Non dixerunt, Tu quid dicis de illo, qui sabbatum solvit? sed excusationem nunc pro accusatione ponunt. Quid ergo dicendum? Non iidem sunt qui dicebant. </div>
            <div type="sub" n="5">Hic non est ex Deo; sed ii qui ab ipsis sententia disjuncti dicebant: Homo peccator non potest haec signa facere. </div>
            <div type="sub" n="6">Cum enim vellent iis os comprimere, ne Christum ipsi defendere viderentur, illum qui virtutis ejus experimentum ceperat, in medium adducunt et interrogant. </div>
            <div type="sub" n="7">Vide ergo pauperis sapientiam, qui prudentius quam illi omnes loquutus est. Et primo quidem ait: Propheta est: neque formidavit perversum Judaeorum judicium repugnantium dicentiumque: </div>
            <div type="sub" n="8">Quomodo potest hic a Deo esse, qui sabbatum non custodit? sed dixit, Propheta est. Et non crediderunt Judaei quod caecus fuisset et vidisset, donec vocaverunt parentes ejus. </div>
            <div type="sub" n="9">Animadverte quot modis miraculum obtegere et abolere conentur. Verum ipsa veritatis natura iisdem ipsis firmatur, quibus ab insidiatoribus impetitur, iisdem fulget, quibus obscurari tentatur. </div>
            <div type="sub" n="10">Nisi enim haec facta essent, miraculum apud multos suspectum esse potuisset: nunc vero ac si studiose veritatem indagarent, ita omnia faciunt, neque aliter fecissent, si pro Christo haec operati essent. </div>
            <div type="sub" n="11">His tamen ipsum deprimere tentabant, cum dicerent, Quomodo aperuit oculos tuos; id est, num quibusdam praestigiis? </div>
            <div type="sub" n="12">Nam alibi quoque cum nihil objiciendum haberent, modum curandi calumniari conantur dicentes: Non ejicit daemonia nisi in Beelzebut. </div>
            <div type="sub" n="13">Et hic etiam cum nihil opponendum habeant, ad tempus et sabbati solutionem confugiunt, dicuntque, Solvit sabbatum; et, Peccator est. </div>
            <div type="sub" n="14">Atqui ille vos invidos, qui gesta ejus carpere studebatis, ille aperte interrogavit, Quis ex vobis arguet me de peccato? </div>
            <div type="sub" n="15">Et nemo respondit, neque dixit, Blasphemas, dum te impeccabilem dicis: atqui si dicere potuissent, haud dubie non tacuissent. </div>
            <div type="sub" n="16">Nam qui dicentem se ante Abraham esse, lapidibus impetierunt, et ipsum a Deo non esse, se vero esse a Deo gloriati sunt, licet homicidae essent; </div>
            <div type="sub" n="17">et eum qui hujusmodi signa operabatur, ex Deo non esse dicebant, quia sabbatum non custodiret; si vel accusandi umbram habuissent, non praeteriissent utique. </div>
            <div type="sub" n="18">Si autem ideo peccatorem vocant, quia sabbatum solvere videbatur, futile certe crimen erat, vel sociorum judicio, qui ut frigidum illud et ex simultate profectum damnabant. </div>
            <div type="sub" n="19">Undique ergo cohibiti, aliud quidpiam impudentius ac petulantius aggrediuntur. Quodnam illud? Non crediderunt, inquit, quod caecus fuisset, et vidisset. </div>
            <div type="sub" n="20">Cur ergo accusarunt quod sabbatum non custodiret, nisi illud credidissent? cur non fidem habetis tantae multitudini, et vicinis qui ipsum cognoscunt? </div>
            <div type="sub" n="21">Verum, ut dixi, ubique mendacium in seipsum impingit, per ea ipsa queis veritatem oppugnat: ipsamque veritatem clariorem efficit: quod etiam nunc evenit. </div>
            <div type="sub" n="22">Ne quis enim diceret vicinos et spectatores nihil accurate dixisse, sed de simili loquutos esse, parentes in medium adducunt, et sic inviti veritatem patefecerunt. </div>
            <div type="sub" n="23">Nam hi maxime omnium filium suum noverant. Quia enim ipsum perterrefacere non poterant; sed audacter ipse beneficum praedicabat, per parentes se miraculum infirmare posse sperabant. </div>
            <div type="sub" n="24">Et vide interrogationis nequitiam. Quid enim ait? Illos in medium adductos, ut terrorem incuterent, cum vehementia furentes interrogant: Hic est filius vester? </div>
            <div type="sub" n="25">Nec dicunt, qui pridem caecus erat. Sed quomodo? Quem vos dicitis quia caecus natus est; ac si illi versute fingerent, ut opera Christi confirmarent. O exsecrandi, et plus quam exsecrandi! </div>
            <div type="sub" n="26">Ecquis pater haec de filio confinxerit? Ac si dicerent: Quem vos caecum dixistis; neque id tantum; sed hoc ubique sparsistis. Quomodo ergo nunc videt? O stultitiam! </div>
            <div type="sub" n="27">Vestrum est, inquiunt, hoc commentum, haec simulatio vestra. Dupliciter ad id negandum inducunt, et his verbis, Quem vos dicitis, et illis, Quomodo ergo nunc videt? </div>
         </div>
         <div type="sec" n="2">
            <div type="sub" n="1">Cum tres essent interrogationes, si filius eorum esset, si caecus fuisset, et quomodo visum recepisset, duo tantum confitentur, tertium non addunt. </div>
            <div type="sub" n="2">Illudque ad veritatem firmandam conduxit, ut nemo alius, quam caecus curatus, qui fide dignus erat, haec confiteretur. </div>
            <div type="sub" n="3">Et quomodo ad gratiam loquuti essent parentes, qui etiam quaedam ex iis quae sciebant, tacuerunt propter metum Judaeorum? Quid enim dicunt? </div>
            <div type="sub" n="4">Quod hic est filius noster, scimus, et quod caecus natus sit. Quomodo autem nunc videat, aut quis aperuit ejus oculos, nos nescimus. Ipse aetatem habet, ipse de se loquatur. </div>
            <div type="sub" n="5">Fide dignum illum statuunt, et sic se excusant. Non est puer, inquiunt, neque infans, potest de se testimonium ferre. Haec autem dixerunt propter metum Judaeorum. </div>
            <div type="sub" n="6">Vide quomodo Evangelista illorum sententiam propositumque enunciet. Haec dico, ob verbum illud ante dictum, aequalem se facit Deo. </div>
            <div type="sub" n="7">Quia si illa fuisset Judaica sententia, non autem Christi judicium, id certe addidisset Evangelista, dixissetque eam fuisse Judaeorum sententiam. </div>
            <div type="sub" n="8">Cum igitur parentes illos ad caecum sanatum remisissent; iterum vocaverunt eum. Nec tamen palam et impudenter dicunt, Nega Christum te sanasse, sed sub pietatis specie id volunt assequi. Da gloriam Deo, inquiunt. </div>
            <div type="sub" n="9">Nam si parentibus dixissent, Negate filium vestrum esse, et caecum natum, res admodum ridicula visa esset, idipsumque filio dicere, manifesta fuisset impudentia: </div>
            <div type="sub" n="10">ideo non sic dicunt; sed alio modo insidias parant, Da gloriam Deo; id est, confitere ipsum nihil fecisse. Nos scimus quia hic homo peccator est. </div>
            <div type="sub" n="11">Cur ergo non reprehendistis eum cum diceret, Quis ex vobis arguet me de peccato? Unde scitis illum esse peccatorem? </div>
            <div type="sub" n="12">Cum dicerent autem illi, Da gloriam Deo, et ipse nihil respondisset, occurrens Christus laudavit eum, nec reprehendit quod gloriam Deo non dedisset; sed quid? Credis in Filium Dei? </div>
            <div type="sub" n="13">Ut discas illud esse dare gloriam Deo. Quod si ipse non esset aequalis Patri, haec gloria non esset. Sed quoniam qui Filium honorat, Patrem quoque honorat, jure non increpatur caecus. </div>
            <div type="sub" n="14">Cum ergo exspectabant ut parentes annuerent et negarent, nihil dicebant isti. Cum vero se nihil hinc consequutos viderunt, jam huic dicunt, hic peccator est. </div>
            <div type="sub" n="15">Respondit ille et dixit, Si peccator est, nescio: unum scio, quod cum caecus essem, nunc video. Numquid timuit caecus? Minime. </div>
            <div type="sub" n="16">Et cur qui dixerat, Propheta est; nunc dicit, Si peccator est, nescio? Non ita affectus erat, neque id putabat. </div>
            <div type="sub" n="17">Sed quod vellet rei ipsius testimonio, non voce sua, illum a crimine liberare, et fide dignam efferre defensionem, ex beneficii ipsos damnantis testimonio. </div>
            <div type="sub" n="18">Nam si post multa verba, dicente illo, nisi esset Dei cultor, non potuisset talia signa facere; ita indignati sunt ut dicerent, In peccatis natus es totus, et tu doces nos? </div>
            <div type="sub" n="19">Si ab initio haec dixisset, Quid non fecissent? quid non dixissent? Si peccator est, nescio; id est, nihil ea de re nunc dico, neque sententiam fero. </div>
            <div type="sub" n="20">Illud probe scio et pronuncio, si peccator esset, non talia fecisset. Quibus verbis se et testimonium suum omni suspicione liberavit, ut qui non ad gratiam rem gestam narraret. </div>
            <div type="sub" n="21">Quia ergo non poterant illam evertere vel abolere, rursus ad modum curationis explorandum redeunt. </div>
            <div type="sub" n="22">Velut si quipiam feram undique pervestigantes, modo huc, modo illuc accurrant. Ad priores ergo sermones redeunt, id curantes ut illos per crebras interrogationes infirment, dicuntque: </div>
            <div type="sub" n="23">Quid fecit tibi? quomodo aperuit tibi oculos? Quid ergo ille? Illis devictis et prostratis, non ultra remisse loquitur. Donec enim res examine et perquisitione opus habuit, moderate rem declaravit. </div>
            <div type="sub" n="24">Postquam autem illos cepit, splendidamque victoriam retulit, audacter illos aggreditur, aitque: Dixi vobis semel, et non audistis, quid iterum vultis audire? </div>
            <div type="sub" n="25">Vidistin’ mendici adversus Scribas et Pharisaeos confidentiam? Tam firma res est veritas, tam infirmum mendacium. </div>
            <div type="sub" n="26">Illa enim viros ex infima plebe claros efficit; hoc vero fortes deprimit. Id porro vult caecus significare: </div>
            <div type="sub" n="27">Dictis non attenditis. Ideo non ultra loquar, neque crebris et vanis interrogationibus respondebo, cum non discendi causa audiatis; sed ut dicta insectemini. </div>
            <div type="sub" n="28">Numquid et vos vultis discipuli ejus fieri? Jam se discipulis annumerat. Illud enim, Numquid et vos, significat ipsum esse discipulum. Deinde vero illos satis traducit et incessit. </div>
         </div>
         <div type="sec" n="3">
            <div type="sub" n="1">Cum enim sciret hoc illos maxime pungere, lacessendi causa dixit, quod erat animi fidentis, sublimis, illorumque furorem despicientis, atque illius, in quo fidebat, dignitatem celebrantis, ut ostenderet ipsos virum admirabilem contumelia afficere; </div>
            <div type="sub" n="2">ipsum autem non vere affici contumelia, sed contumeliam illatam in honorem sibi rapere. Tu es discipulus ejus, inquiunt, nos autem discipuli sumus Moysis. </div>
            <div type="sub" n="3">Verum id non ratione nixum est. Vos enim neque Moysis, neque hujus discipuli estis. Si Moysis essetis, et Christi essetis. Ideo Christus supra dicebat illis: Si crederetis Moysi, crederetis utique et mihi: de me enim ille scripsit. </div>
            <div type="sub" n="4">Cum enim ad hos semper sermones confugerent. Nos scimus quod Moysi loquutus est Deus. Quo narrante? quo nunciante? </div>
            <div type="sub" n="5">Majoribus, aiunt, nostris. Annon illis fide dignior est, qui hoc per signa confirmat, cum dicit se a Deo venire et caelestia loqui? </div>
            <div type="sub" n="6">Neque dixerunt, Audivimus quod Moysi loquutus sit Deus; sed scimus. Quae ex auditu scitis, o Judaei, affirmatis; et quae visu percipitis, minora putatis esse? </div>
            <div type="sub" n="7">Atqui illa quidem non vidistis, sed audistis; haec vero non audistis, sed vidistis. Quid ergo caecus? </div>
            <div type="sub" n="8">In hoc enim est mirabile, quod vos nescitis unde sit, et talia signa facit: quod vir non insignis apud vos, neque clarus vel illustris talia possit: ut omnino manifestum sit esse Deum, qui ne minimo quidem humano egeat auxilio. </div>
            <div type="sub" n="9">Scimus autem quod Deus peccatores non exaudit. Cum enim antea dixissent: Quomodo potest homo peccator talia signa facere? eorum nititur judicio, et haec ipsis in mentem revocat. </div>
            <div type="sub" n="10">Haec sententia, inquit, et mihi et vobis communis est: in hac persistite. Et vide mihi prudentiam. Signum semper in ore versat, quia illud tollere non poterant, et inde ratiocinatur. </div>
            <div type="sub" n="11">Viden’ eum cum initio diceret, Si peccator est, nescio: id non dubitando dixisse? Absit; norat enim non esse peccatorem. </div>
            <div type="sub" n="12">Nunc ubi opportunum est tempus vide quomodo respondeat: Scimus autem quod Deus peccatores non audiat; sed si quis Dei cultor est, et voluntatem ejus facit. </div>
            <div type="sub" n="13">Hic non modo a peccatis absolvit, sed et Deo acceptum, et Dei opera facientem probat. Quia enim illi se Dei cultores dicebant, ideo addidit, et voluntatem ejus facit. </div>
            <div type="sub" n="14">Non satis est, inquit, Deum cognoscere, sed ejus est facienda voluntas. Inde miraculum extollit. A saeculo non est auditum quod aperuerit quis oculos caeci nati. </div>
            <div type="sub" n="15">Si ergo confitemini Deum non exaudire peccatores; hic miraculum patravit, et tale miraculum, quale nemo fecit; palam est illum virtute omnia superasse, ejusque potestatem plus quam humanam esse. </div>
            <div type="sub" n="16">Quid ergo illi? In peccatis natus es totus, et tu doces nos? Donec enim negaturum eum sperabant, fide dignum putantes, semel et iterum vocarunt. </div>
            <div type="sub" n="17">Quod si fide dignum non putabatis, inquam, cur vocastis et secundo interrogastis? Cum porro nihil veritus, vera loqueretur, quando maxime mirari illum oportebat, tunc illum damnant. </div>
            <div type="sub" n="18">Quid porro sibi vult illud, In peccatis natus es totus? Hic illi caecitatem exprobrant, ac si dicerent: A prima aetate in peccatis es; ac si ideo caecus fuisset, quod praeter rationem est. </div>
            <div type="sub" n="19">Hac in re ipsum consolans Christus dicebat: In judicium ego veni in mundum, ut non videntes, videant; et qui vident, caeci fiant. In peccatis natus es totus, et tu doces nos? </div>
            <div type="sub" n="20">Quid dixerat ille? Num suam sententiam attulerat? Annon potius communem, cum diceret, Scimus quod Deus peccatores non exaudit? </div>
            <div type="sub" n="21">Nonne ea quae vos dixeratis in medium attulit? Et ejecerunt eum foras. Vidistin’ veritatis preconem, et quomodo paupertas philosophiam non interturbarit. </div>
            <div type="sub" n="22">Viden’ quot et quanta a principio audierit et passus sit? et quomodo verbis et operibus testificatus sit? </div>
         </div>
         <div type="sec" n="4">
            <div type="sub" n="1">Haec porro scripta sunt, ut nos illa imitemur. Nam si mendicus, caecus, qui Christum non viderat, tantum fiduciae statim ostendit ante Christi hortamenta, stans contra populum totum, caedem spirantem, a daemone actum, furentem, ex ejus voce Christum damnare cupientem: </div>
            <div type="sub" n="2">neque cessit ille, neque recessit, sed fidenter illos confutavit, maluitque foras ejici, quam veritatem prodere; </div>
            <div type="sub" n="3">quanto magis nos, qui tamdiu in fide viximus, qui per fidem sexcenta miracula vidimus, qui majora quam ille beneficia accepimus, qui interioribus oculis arcana mysteria vidimus, </div>
            <div type="sub" n="4">et ad tantum honorem vocati sumus, omnem fiduciam exhibere oportet adversus eos qui Christianos accusant, illosque confutare, neque eis temere parcere? </div>
            <div type="sub" n="5">Hoc vero facere poterimus, si fiduciam assumamus et Scripturis attendamus, neque perfunctorie illas audiamus. </div>
            <div type="sub" n="6">Nam si quis assidue veniat, etiamsi domi non legat, sed hic dictis attendat: anni unius spatio poterit multa discere. Neque enim hodie has, cras alias Scripturas legimus, sed semper easdem. </div>
            <div type="sub" n="7">Attamen multi ita misere affecti sunt; ut post tantam lectionem, ne nomina quidem librorum sciant. Nec verentur, neque formidant tam negligenter ad divinam ingredi concionem. </div>
            <div type="sub" n="8">Sed si citharoedus, si saltator vel alius quivis ad scenam vocarit civitatem, diligenter omnes accurrunt, et gratias habent vocanti, atque in spectaculo hujusmodi dimidium diei insumunt: </div>
            <div type="sub" n="9">Deo autem nos per Prophetas et Apostolos alloquente, oscitamus, nos scalpimus, fastidimus. In aestate quidem et aestu magno forum petimus: in hieme vero a pluvia et luto domi continemur. </div>
            <div type="sub" n="10">At in hippodromis, ubi nullum est tectum quod a pluvia defendat, multi imbre urceatim labente, vento aquam in vultum ferente, insania ducti stant, frigore, pluvia, luto, viae longitudine despectis, nihil eos domi retinet, nihil a spectaculo cohibere potest. </div>
            <div type="sub" n="11">Huc autem ubi tectum, ubi mire temperatus calor, venire refugiunt, cum de animae salute agatur. Haeccine, quaeso, toleranda? </div>
            <div type="sub" n="12">Ideo in illis apprime edocti, in necessariis imperitiores quam pueruli sumus. Quod si quis te aurigam vel saltatorem appellet, id contumeliam dicis, licet nihil non agas ut tibi hoc vituperium attrahas; </div>
            <div type="sub" n="13">si vero ad rei spectaculum evocet, non resilis; artemque cujus nomen refugis, totam fere prosequeris. </div>
            <div type="sub" n="14">Ubi vero et rem et nomen tenere debes, atque esse et vocari Christianus, nequidem quid id sit intelligis. Quid hac amentia pejus? </div>
            <div type="sub" n="15">Haec frequenter vobis dicere velim; sed timeo ne frustra et sine ullo fructu vobis sim odiosus. </div>
            <div type="sub" n="16">Video namque insanientes, non modo juvenes, sed etiam senes: quorum maxime causa erubesco, cum virum cerno canitie venerandum, canos dehonestare, et filium secum trahere. </div>
            <div type="sub" n="17">Quid magis ridiculum? quid turpius? Filius a patre turpiter agere docetur. </div>
         </div>
         <div type="sec" n="5">
            <div type="sub" n="1">Mordent haec verba? Hoc ego volo, ut moerorem verba pariant, ut reipsa a tanta turpitudine liberemini. </div>
            <div type="sub" n="2">Sunt enim nonnulli his longe frigidiores, quos hujusmodi verborum non pudet, sed longam texunt hac de re orationem. Quos si interrogaveris quis sit Amos, quis Abdias, quot Prophetae, quot Apostoli, ne hiscere quidem possunt; </div>
            <div type="sub" n="3">sed circa equos et aurigas graviorem, quam sophistae et rhetores afferunt defensionem: et post haec omnia dicunt: Ecquid hinc detrimenti? quid damni? </div>
            <div type="sub" n="4">Ideo ingemisco, quod noxiam esse rem nesciatis, neque in sensum malorum veneritis. Vitae tempus dedit tibi Deus, ut ipsum colas. Tu vero frustra et inutiliter consumens illud, quaeris adhuc quod sit damnum? </div>
            <div type="sub" n="5">Si tantillum frustra insumas pecuniae, id damnum vocas; dum vero dies integros in satanicis pompis insumis, nihil absurde te facere putas? Cum oporteret precibus et obsecrationibus totam vitam impendere; </div>
            <div type="sub" n="6">tu in clamoribus, in tumultu, obscoenis verbis, pugnis, intempestivis voluptatibus, praestigiis, totam vitam consumis; idque frustra et in perniciem tuam. </div>
            <div type="sub" n="7">Et post haec omnia interrogas quod sit damnum: neque intelligis, nihil parcius insumendum esse quam tempus. Aurum si impenderis, recuperare poteris; amissum tempus difficile recuperes. </div>
            <div type="sub" n="8">Breve namque ejus spatium in hac vita nobis conceditur; quo nisi ut par est utamur, quid illo adveniente dicemus? </div>
            <div type="sub" n="9">Dic, quaeso, si quem filiorum tuorum juberes artem quampiam ediscere; ille vero vel domi vel alibi tempus tereret, annon magister illum deferret? </div>
            <div type="sub" n="10">Annon diceret tibi? Pactum mecum scripto fecisti, tempusque definivisti: si vero filius tuus non velit tempus apud nos insumere, sed alibi terere: quomodo poterimus tibi discipulum sistere? </div>
            <div type="sub" n="11">Haec nos quoque dicere cogimur. Nam dicet nobis Deus: Tempus assignavi vobis, quo pietatis artem edisceretis, cur frustra et in cassum tempus illud insumsistis? cur non magistrum assidue adiistis? cur dictis non attendistis? </div>
            <div type="sub" n="12">Quod enim pietas sit ars quaedam, audi Prophetam dicentem: Venite, filii, audite me, timorem Domini docebo vos; et iterum, Beatus vir quem tu erudieris, Domine, et de lege tua docueris eum. </div>
            <div type="sub" n="13">Cum ergo tempus inutiliter consumseris, quam excusationem habebis? Et cur, inquies, nobis breve tempus praescripsit? </div>
            <div type="sub" n="14">O insipientiam! o ingratum animum! Quia tibi labores sudoresque minuit, ac requiem tibi diuturnam et immortalem paravit, ideo incusas et moleste fers? </div>
            <div type="sub" n="15">Sed nescio quomodo sermonem huc transtulimus, et tamdiu peroramus. Quapropter jam finem facere opus est. Nam hoc quoque miseriae nostrae tribuendum, quod si hic longa sit oratio, illam omnes fastidiamus. </div>
            <div type="sub" n="16">Illic vero a meridie orsi, cum lucernis recedant. Verum ne semper incusemus, rogamus vos et obsecramus, hanc et nobis et vobis gratiam concedite, ut aliis omissis omnibus, his incumbamus. </div>
            <div type="sub" n="17">Siquidem haec ex vobis lucrabimur, gaudium, laetitiam, laudem, gloriam et mercedem. </div>
            <div type="sub" n="18">Totum autem praemium vos lucrabimini, quod antehac ad furorem usque orchestrae addicti, ob Dei timorem et cohortationem nostram, vos ab hujusmodi morbo erueritis, et vinculis solutis ad Deum accureritis. </div>
            <div type="sub" n="19">Neque ibi solum mercedem recipietis: verum etiam in hac vita veram consequemini voluptatem. Talis quippe virtus est, praeter coronas illas, hic quoque suavem nobis vitam parat. </div>
            <div type="sub" n="20">Dictis ergo obtemperemus, ut haec et illa consequamur bona, gratia et misericordia Domini nostri Jesu Christi, quicum Patri gloria simulque Spiritui sancto, in saecula saeculorum, amen. </div>
         </div>
      </div>
      <div type="hom" n="59">
         <div type="title" n="title">Commentarius </div>
         <div type="title" n="title_2">[Homilia LIX] </div>
         <div type="sec" n="1">
            <div type="sub" n="1">Et ejecerunt eum foras. Et audivit Jesus quia ejecerunt eum foras, et cum invenisset eum, dixit ei: Tu credis in Filium Dei? Respondit ei, Et quis est, Domine, ut credam in eum? Etc. </div>
            <div type="sub" n="2">Qui propter veritatem et Christi confessionem, malo vel contumelia quadam afficiuntur, hi maxime a Deo honorantur. </div>
            <div type="sub" n="3">Ut enim qui propter Deum pecunias perdidit, hic maxime illas invenit; et qui odit animam suam, hic potissimum diligit illam: sic qui contumelia afficitur, hic potissimum honore cumulatur; id quod caeco accidit. </div>
            <div type="sub" n="4">Illum igitur ex templo Judaei ejecerunt, et invenit illum templi Dominus. A pestifero consessu liberatus, salutiferum fontem est consequutus. </div>
            <div type="sub" n="5">Dehonestatus est ab iis qui Christum dehonestarunt, et honoratus est ab Angelorum Domino. Haec sunt veritatis praemia. </div>
            <div type="sub" n="6">Sic et nos si hic pecunias amittamus, illic fiduciam reperimus; si hic aerumnosis largiamur, requiescemus in caelis; si propter Deum contumeliis afficiamur, et hic et illic honorem consequimur. </div>
            <div type="sub" n="7">Ejectum e templo invenit Jesus. Significat Evangelista ideo venisse, ut illi occurreret. Et considera quod ipsi praemium conferat; caput bonorum. </div>
            <div type="sub" n="8">Se namque ei notum facit prius ignoranti, et eum in discipulorum chorum adscivit. </div>
            <div type="sub" n="9">Tu vero consideres velim quomodo ejus diligentiam Evangelista exhibeat: illo enim dicente, Tu credis in Filium Dei? respondet, Domine, quis est? </div>
            <div type="sub" n="10">Nondum enim ipsum norat, etsi sanatus, quia caecus fuerat priusquam ad beneficum accederet, et post receptum visum a canibus illis trahebatur. </div>
            <div type="sub" n="11">Jesus ergo ceu agonotheta quispiam athletam post multos labores coronatum excipit. Et quid dicit? Credis in Filium Dei? </div>
            <div type="sub" n="12">Quid hoc? Post tantam cum Judaeis disceptationem, post tot verba, interrogat num credat; non quod ignoret, sed quod velit se notum facere, et quanti faciat ejus fidem ostendere. </div>
            <div type="sub" n="13">Me contumelia, inquit, tantus populus affecit, nihil curo, unum opto, ut credas. Melior quippe est unus qui facit voluntatem Domini, quam mille iniqui. Tu credis in Filium Dei? </div>
            <div type="sub" n="14">Ut praesens et dicta excipiens sic interrogat, et prius in illo sui desiderium excitat. Non dixit enim, Statim crede, sed interrogavit. Quid igitur ille? Et quis est, Domine, ut credam in eum? </div>
            <div type="sub" n="15">Optantis, ac vehementer desiderantis verbum: pro quo tanta loquutus est, hunc ignorat; ut discas quam veritatis amans esset. Nondum enim ipsum viderat. </div>
            <div type="sub" n="16">Dicit ei: Et vidisti eum, et qui loquitur tecum, ille est. Non dixit, Ego sum; sed remissius adhuc, et vidisti eum. Illud adhuc obscurum erat; ideo clarius addit, Qui loquitur tecum ille est. </div>
            <div type="sub" n="17">Respondit ille: Credo, Domine, et adoravit eum statim. Neque dixit, Ego sum qui sanavi te, qui dixi tibi, Vade, lavare in Siloe. Sed his silentio missis ait: Credis in Filium Dei? </div>
            <div type="sub" n="18">Deinde ille, multum exhibens affectum, statim adoravit eum, quod pauci ex iis qui curati sunt, fecerunt, ut leprosi illi, et si qui alii: hinc ostendit divinam suam virtutem. </div>
            <div type="sub" n="19">Ne quis enim putaret haec verba tantum esse, ipsum opus addidit. Illo autem adorante, ait Christus: In judicium ego veni in mundum, ut non videntes videant: et qui vident, caeci fiant. </div>
            <div type="sub" n="20">Idipsum Paulus dicit: Quid ergo dicemus? Quod gentes non sequentes justitiam, acceperunt justitiam; justitiam autem quae est ex fide Jesu: Israel autem sequens legem justitiae, in legem justitiae non venit. </div>
            <div type="sub" n="21">Cum dixit Christus, In judicium veni in hunc mundum; et illum fidei tenaciorem effecit, et sequentes se excitavit: </div>
            <div type="sub" n="22">nam Pharisaei sequebantur illum. In judicium porro est, in majus supplicium, ostendens eos qui se damnarent, esse damnatos, et qui se peccatorem pronunciarent, ipsos esse peccato obnoxios. </div>
            <div type="sub" n="23">Hic vero duplicem visus restitutionem et duplicem caecitatem memorat, sensibilem nempe et spiritualem. </div>
            <div type="sub" n="24">Tum dicunt ei quidam ex sequentibus: Numquid et nos caeci sumus? et ut alibi dicebant, Nemini servivimus unquam; et, non ex fornicatione nati sumus; ita et nunc sensibilibus tantum inhiant, et hujus illos pudebat caecitatis. </div>
            <div type="sub" n="25">Deinde ostendens melius esse ipsos esse caecos quam videre, ait: Si caeci essetis, non haberetis peccatum. </div>
            <div type="sub" n="26">Cum calamitatem illam, ignominiam esse putarent, id in ipsorum caput convertit dicens, hoc vobis tolerabilius redderet supplicium. </div>
            <div type="sub" n="27">Ita semper humanos sensus resecat, et ad magnam mirabilemque cogitationem erigit. Nunc autem vos videre dicitis. </div>
            <div type="sub" n="28">Sicut ibi dicit: Quem vos dicebatis quia Deus vester est; sic et hoc loco, Nunc autem vos videre dicitis: neque enim videtis. </div>
            <div type="sub" n="29">Hic quod sibi maxime laudi esse arbitrabantur, id supplicio fore ostendit: et caecum natum de priore caecitate consolatur. Postea de illorum caecitate loquitur. </div>
            <div type="sub" n="30">Ne dicerent enim: Non ex caecitate provenit, quod ad te non accedamus, sed te ut deceptorem aversamur; ea solum de re disserit. </div>
         </div>
         <div type="sec" n="2">
            <div type="sub" n="1">Nec sine causa Evangelista narravit, Pharisaeos quosdam, qui cum illo erant, haec audivisse ac dixisse, Numquid et nos caeci sumus? sed ut tibi in memoriam revocaret eos ipsos esse, qui ante ab illo recesserant, illumque lapidabant. </div>
            <div type="sub" n="2">Erant enim quidam qui perfunctorie sequebantur, et facile in contrarium vertebantur. Undenam ergo se probat, non deceptorem, sed pastorem esse? Allatis utrinque indiciis et pastoris et deceptoris, et hinc illis explorandae veritatis ansam praebet. </div>
            <div type="sub" n="3">Et primo quis sit deceptor et fur ostendit, ex Scripturis sic vocans illum his verbis: Amen, amen dico vobis, qui non intrat per ostium in ovile ovium, sed ascendit aliunde, ille fur est et latro. </div>
            <div type="sub" n="4">Vide latronis signa; primo, non palam intrat; secundo, non per Scripturarum testimonium: hoc enim est non intrare per ostium. </div>
            <div type="sub" n="5">Hic porro et qui fuerunt, et qui futuri erant indicat, Antichristum, falsos Christos, Judam et Theudam, et alios hujusmodi; jure autem ostium Scripturas vocat. </div>
            <div type="sub" n="6">Hae namque nos ad Deum ducunt, et Dei cognitionem aperiunt: hae oves faciunt: hae custodiunt, nec lupos ingredi sinunt. </div>
            <div type="sub" n="7">Tamquam enim tutum ostium, haereticos ab ingressu arcent, nosque in securitate qua volumus constituunt, nec sinunt errare. </div>
            <div type="sub" n="8">Et si hoc ostium non pandamus, non erimus inimicis captu faciles: hinc eos qui vere pastores, et qui non pastores sunt cognoscemus. </div>
            <div type="sub" n="9">Quid sibi vult autem in ovile? id est, ad curandas oves. Qui enim sacra non utitur Scriptura, sed aliunde ascendit; id est, qui sibi aliam et non statutam viam aperit; hic fur est. </div>
            <div type="sub" n="10">Viden’ hinc eum cum Patre consentire, dum Scripturas in medium affert? Ideo Judaeis dicebat, Scrutamini Scripturas, et Moysem in medium adduxit in testem, necnon prophetas omnes. </div>
            <div type="sub" n="11">Omnes, inquit, qui audiunt prophetas, venient ad me; et, Si crederetis Moysi, crederetis et mihi. Hic porro illud ipsum metaphorice ponit. </div>
            <div type="sub" n="12">Cum dixit autem, ascendit aliunde, Scribas subindicavit, quia docebant praecepta, doctrinas hominum, et legem transgrediebantur, quod ipsis exprobrans dicebat: Nemo vestrum facit legem. </div>
            <div type="sub" n="13">Ac probe dixit, ascendit, non, ingreditur, quod est furis parietem supergredi nitentis, et cum periculo omnia facientis. Viden’ quomodo furem descripsit? Jam pastoris indicium animadverte. Quodnam illud est? </div>
            <div type="sub" n="14">Qui intrat per ostium pastor est ovium. Huic ostiarius aperit, et vocem ejus oves audiunt, et proprias vocat nominatim; et cum eas emiserit, ante eas vadit. </div>
            <div type="sub" n="15">Indicia posuit et pastoris et latronis. Videamus quo pacto illis sequentia applicet. Huic, inquit, ostiarius aperit. In metaphora persistit, ut significantius loquatur. </div>
            <div type="sub" n="16">Quod si parabolae verba singula explorare velis; nihil obstat quominus hic ostiarium intelligamus Moysem. Illi namque Dei eloquia credita sunt, cujus vocem oves audiunt, Et proprias vocat nominatim. </div>
            <div type="sub" n="17">Cum enim illum frequenter deceptorem vocarent, idque ex incredulitate sua confirmarent dicentes, Quis principum credidit in eum? </div>
            <div type="sub" n="18">Non ex ipsorum incredulitate se, sed illos deceptores et perniciosos esse vocandos dicit, quod sibi non attenderent, ac proinde ex ovium numero jure ejecti essent. </div>
            <div type="sub" n="19">Nam si pastoris est per statutum ingredi ostium, et ipse per hoc ingressus est, qui sequuntur omnes, oves esse poterunt; qui autem se sequestrarunt, non ideo pastori nocuere, sed se ex ovium societate disjunxerunt. </div>
            <div type="sub" n="20">Quod si se ipse postea ostium dicit, nemo perturbetur; nam se et pastorem dicit et ovem, secundum diversas oeconomiae suae rationes. </div>
            <div type="sub" n="21">Nam quando nos Patri offert, se ostium appellat; cum nostri curam gerit, pastorem. Ne enim solum ejus opus esse putes, quod nos Patri offerat, se pastorem vocat. </div>
            <div type="sub" n="22">Et oves vocem ejus audiunt, et proprias oves vocat, et ante eas vadit. Atqui contra, pastores sequuntur oves. </div>
            <div type="sub" n="23">Verum ille, ut ostendat se omnes ad veritatem deducturum esse, contra pastorum morem agit. </div>
            <div type="sub" n="24">Ut autem cum oves emisit, non extra, sed in medium luporum emisit; nam longe mirabilior nostra haec pastoralis cura est. </div>
         </div>
         <div type="sec" n="3">
            <div type="sub" n="1">Videtur autem mihi hic caecum subindicari, quem vocavit ex medio Judaeorum, et ille vocem ejus audivit et novit. </div>
            <div type="sub" n="2">Alienum vero non sequuntur, quia alienorum vocem nesciunt. Hic Theudae aut Judae asseclas dicit: nam quotquot in illos crediderunt, dispersi sunt; sive etiam futuros pseudo-christos qui multos postea seducturi erant. </div>
            <div type="sub" n="3">Ne dicerent enim, se quemdam ipsorum esse; longe se ab illis diversum ostendit. Primam differentiam affert, doctrinam ex Scripturis sumptam, quarum ductu illos agebat: alii vero secus. </div>
            <div type="sub" n="4">Secunda differentia erat ovium obedientia. Ipsi namque non viventi tantum, sed etiam mortuo crediderunt; illos vero statim reliquerunt. Tertiam nec modicam adjicere possumus. </div>
            <div type="sub" n="5">Illi ut tyranni ad defectionem omnia faciebant; ipse tantum a tali suspicione aberat, ut cum vellent ipsum regem facere, fugerit: et cum interrogarent an liceret censum dare Caesari, solvere juberet, atque ipse etiam didrachma daret. </div>
            <div type="sub" n="6">Ad haec ipse pro salute ovium venit, ut vitam haberent, et abundantius haberent: illi vero praesenti etiam vita suos privarunt. </div>
            <div type="sub" n="7">Illi eos qui sibi crediti erant prodiderunt, et fugerunt; Christus vero ita fortiter stetit, ut animam suam traderet. Illi inviti, coacti et fugientes passi sunt; hic libens et volens omnia pertulit. </div>
            <div type="sub" n="8">Hoc proverbium dixit eis Jesus: Illi autem non cognoverunt quid loqueretur eis. Cur obscure loquebatur? Ut attentiores redderet. </div>
            <div type="sub" n="9">Ubi autem illud effecit, obscuritatem tollit his verbis: Ego sum ostium: per me si quis introierit, ingredietur et egredietur, et pascua inveniet. Hoc est, in securitate et libertate vivet. </div>
            <div type="sub" n="10">Pascua autem hic vocat pabulum ovium, potestatemque et dominatum; hoc est, intus manet, et nemo inde expellet: quod etiam Apostolis evenit, qui libere intrabant et exibant quasi universi orbis domini; nemoque illos ejicere potuit. </div>
            <div type="sub" n="11">Omnes quotquot ante me venerunt, fures sunt et latrones; sed non audierunt eos oves. Non de prophetis hic loquitur, ut aiunt haeretici. </div>
            <div type="sub" n="12">Illos enim audierunt, et per illos crediderunt quotquot in Christum crediderunt; sed de Theuda et Juda aliisque seditiosis agit. Praeterea verbum illud; non audierunt oves, in earum laudem dicit. </div>
            <div type="sub" n="13">Nusquam vero laudat eos qui prophetas non audierunt; imo illos admodum improbat et reprehendit: hinc palam est illud, non audierunt, de seditiosis illis dictum fuisse. </div>
            <div type="sub" n="14">Fur non venit, nisi ut furetur et mactet et perdat. Ut hic contigit; omnes enim mactati occisique sunt. Ego autem veni ut vitam habeant, et abundantius habeant. </div>
            <div type="sub" n="15">Quid, quaeso, vita abundantius? Regnum caelorum. Verum id nondum dicit, sed vitae nomen affert, ut notum illis. Ego sum Pastor bonus. </div>
            <div type="sub" n="16">Hic demum de passione loquitur: ostendens illam pro mundi salute futuram esse, nec se invitum illam adire. Deinde exemplum rursus affert pastoris et mercenarii. </div>
            <div type="sub" n="17">Bonus enim pastor animam suam ponit. Mercenarius autem, qui non est pastor, cujus non sunt oves propriae, videt lupum venientem, et dimittit oves et fugit, et venit lupus, et rapit eas. </div>
            <div type="sub" n="18">Hic se perinde atque Patrem imperantem exhibet. Siquidem pastor ipse est, cujus propriae sunt oves. Viden’ quomodo in parabolis sublimius loquatur, ubi obscurior est sermo, neque auditoribus carpendi ansam praebeat? </div>
            <div type="sub" n="19">Quid ergo facit mercenarius? Videt lupum venientem, et dimittit oves, et venit lupus et rapit eas. Hoc illi fecerunt, ipse contra. </div>
            <div type="sub" n="20">Etenim cum apprehensus fuit, dixit: Sinite illos abire, ut impleretur sermo, quod nullus eorum perierit. </div>
            <div type="sub" n="21">Hic potest etiam spiritualis lupus intelligi, quem non sivit oves abripere. Non lupus tantum hic est, sed etiam leo: nam adversarius noster diabolus, tamquam leo rugiens circuit. </div>
            <div type="sub" n="22">Hic serpens et draco est: Calcate super serpentes et scorpiones. </div>
         </div>
         <div type="sec" n="4">
            <div type="sub" n="1">Quare rogo, maneamus sub pastoris cura. Manebimus autem si vocem ejus audiamus, si ipsi morem geramus, si alienum non sequamur. </div>
            <div type="sub" n="2">Ecqua vox ejus est? Beati pauperes spiritu: beati mundo corde: beati misericordes. Si haec servemus, sub pastore manebimus, et lupus ingredi non poterit. </div>
            <div type="sub" n="3">Sed etiamsi irruat, id in perniciem suam faciet. Pastorem enim ita nos amantem habemus, ut animam suam pro nobis tradiderit. </div>
            <div type="sub" n="4">Cum ergo et potens sit et diligat, quid impedit quominus salutem consequamur? Nihil, nisi nos ipsi deficiamus. Quomodo deficiemus? </div>
            <div type="sub" n="5">Illum audi dicentem: Non potestis duobus dominis servire, Deo et Mamonae. Si ergo huic serviamus, illius tyrannidi subjecti non erimus. Nam tyrannide quavis acerbior est pecuniarum concupiscentia. </div>
            <div type="sub" n="6">Nullam habet voluptatem; sed solicitudines, invidiam, insidias, odium, sycophantias, et mille virtutis impedimenta, desidiam, lasciviam, avaritiam, ebrietatem, quae liberos in servitutem redigunt, et servis deteriores constituunt: servos, inquam, reddunt, non hominum, sed gravissimi omnium animi morborum. </div>
            <div type="sub" n="7">Hic multa audet quae nec Deo nec hominibus placent, metuens ne quis se ab hac servitute liberet. O acerbam servitutem, et diabolicam potestatem! </div>
            <div type="sub" n="8">haec quippe est omnium gravissima, quod tot detenti malis delectemur, et catenas amplectamur, et quod tenebrosum carcerem habitantes, lucem fugiamus, sed nos malis constringamus, et in morbo oblectemur. </div>
            <div type="sub" n="9">Quare nec liberari possumus, et pejore quam qui metalla fodiunt conditione sumus, dum labore et miseria obruti, nullum inde fructum percipimus. </div>
            <div type="sub" n="10">Quodque omnium deterrimum est, si quis nos ab acerba hujusmodi captivitate eruere velit, id non patimur; imo etiam aegre ferimus et indignamur; </div>
            <div type="sub" n="11">nihil melius affecti quam qui insania capti sunt, imo longe miserabiliores illis, quod nolimus ab insania liberari. </div>
            <div type="sub" n="12">Numquid ea de causa in mundum venisti, o homo? An ideo homo factus es ut haec metalla operareris et aurum colligeres? </div>
            <div type="sub" n="13">Non ideo certe ad imaginem suam te formavit; sed ut ipsi placeres, ut futura consequereris, ut cum Angelis choreas ageres. </div>
            <div type="sub" n="14">Cur te ab hac nobilitate ejicis, et in extremam conjicis ignobilitatem et infamiam? Qui eodem quo tu partu natus est, partu dico spirituali, fame tabescit; tu copia rerum dirumperis. </div>
            <div type="sub" n="15">Frater nudum corpus circumfert; tu vestes vestibus addis, tineis hunc amictum apparans. Quanto melius esset pauperum corpora his obtegere? </div>
            <div type="sub" n="16">ita enim illa non consumerentur, te cura omni liberarent, et futuram tibi parerent vitam. Si nolis ea a tineis consumi, da pauperibus. </div>
            <div type="sub" n="17">Illi namque haec vestimenta probe sciunt excutere. Christi namque corpus, qualibet arca preciosius et tutius est. Neque tantum ea custodit incorrupta, sed etiam splendidiora reddit. </div>
            <div type="sub" n="18">Arca saepe cum vestibus abrepta, extremo te affecit damno: hanc vero custodiam ne mors quidem potest labefactare. Neque enim portis aut vectibus hic nobis est opus, non servis vigilantibus, nec alia quavis cautione. </div>
            <div type="sub" n="19">Ab insidiis prorsus libera sunt, ut par est, quae in caelis sunt recondita. Locus enim ille a nequitia nulla adiri potest. Haec nos dicendi finem non facimus, vosque audientes non obtemperatis. </div>
            <div type="sub" n="20">Cujus rei causa est, quod pusilli simus animi, et terrenis inhiemus. Imo absit ut omnes vos damnem, ac si omnes incurabiliter aegrotetis. </div>
            <div type="sub" n="21">Etiamsi enim ii qui divitiis inebriantur obstruant aures ne audiant; at ii qui in paupertate vitam agunt, dictis attendere poterunt. Et quid haec ad pauperes, inquies, qui nec aurum, nec vestimenta hujusmodi habent? </div>
            <div type="sub" n="22">Verum illi panem habent et aquam frigidam: habent duos obolos et pedes, queis aegros invisant: habent linguam et sermonem, ut consolentur male affectum; habent domum et tectum, quo recipiant hospitem. </div>
            <div type="sub" n="23">Neque enim tot et tot talenta auri a pauperibus, sed a divitibus exigimus. Quod si ad pauperis ostium venerit Dominus, non pudebit eum vel obolum accipere; sed se plura accepisse dicet, quam ab iis qui multa deposuerunt. </div>
            <div type="sub" n="24">Quot nunc homines illo tempore fuisse optarent, quo Christus in carne terram obibat, ut colloquii et mensae cum eo consortes essent! </div>
            <div type="sub" n="25">Ecce jam licet, possumus illum ad prandium vocare, cum ipso convivari, et cum majori lucro. Eorum enim qui cum illo convivabantur multi perierunt, ut Judas et hujusmodi homines. </div>
            <div type="sub" n="26">Quicumque vero illum jam domum vocabunt, ut mensae et tecti consortem efficiant, benedictione magna fruentur. </div>
            <div type="sub" n="27">Venite, inquit, benedicti Patris mei, possidete praeparatum vobis regnum a constitutione mundi. Esurivi enim, et dedistis mihi manducare: sitivi, et dedistis mihi bibere: hospes eram, et suscepistis me: infirmus, et visitastis me: in carcere eram, et venistis ad me. </div>
            <div type="sub" n="28">Ut ergo haec audiamus verba, nudum vestiamus, colligamus hospitem, nutriamus esurientem, sitienti potum demus, aegrum et carcere detentum invisamus, ut fiduciam et veniam peccatorum accipiamus, et illa bona quae omnem sermonem et mentem superant consequamur; </div>
            <div type="sub" n="29">quae utinam omnes adipiscamur gratia et benignitate Domini nostri Jesu Christi, cui gloria et imperium in saecula saeculorum, amen. </div>
         </div>
      </div>
      <div type="hom" n="60">
         <div type="title" n="title">Commentarius </div>
         <div type="title" n="title_2">[Homilia LX] </div>
         <div type="sec" n="1">
            <div type="sub" n="1">Ego sum Pastor bonus et cognosco oves meas, et cognoscunt me meae. Sicut novit me Pater, et ego cognosco Patrem, et animam meam pono pro ovibus meis. </div>
            <div type="sub" n="2">Magnum quidpiam, magnum certe est Ecclesiae praefectura, quae multa egeat philosophia et fortitudine, ac quanta Christus dixit; ita ut animam ponat pro ovibus, nunquam illas deserat, et contra lupum stet fortiter. </div>
            <div type="sub" n="3">In hoc differt pastor a mercenario: hic enim contemtis ovibus propriae saluti semper advigilat; ille vero, sua dimissa, salutem curat ovium. </div>
            <div type="sub" n="4">Post data ergo pastoris indicia, duos gregi perniciosos memorat; furem mactantem et rapientem oves; et alterum qui non ipse perdit, sed furem non arcet nec impedit. </div>
            <div type="sub" n="5">Per illum autem Theudam significat, per hunc Judaeorum doctores traducit, qui de commissis sibi ovibus nullam habebant curam; </div>
            <div type="sub" n="6">qua de re jam olim Ezechiel illos incusabat his verbis: Vae pastoribus Israel. Nonne pastores pascebant semetipsos? Nonne oves pascuntur a pastoribus? </div>
            <div type="sub" n="7">Sed illi contrarium faciebant, quod malitiae maximae genus est, aliorumque causa malorum. </div>
            <div type="sub" n="8">Ideo namque dicit: neque errantes oves reducebant, neque quod perierat quaerebant, neque quod contritum erat alligabant, neque quod infirmum curabant, quia seipsos, non oves, pascebant. </div>
            <div type="sub" n="9">Idipsum Paulus alio verbo significabat: Omnes quae sua sunt quaerunt, non quae Jesu Christi; et rursum, Nemo quae sua sunt quaerat, sed proximi unusquisque. </div>
            <div type="sub" n="10">Ab utroque genere se Christus segregat; ab illis qui ad perniciem veniunt, cum ait, Ideo veni ut vitam habeant, et abundantius habeant; </div>
            <div type="sub" n="11">ab his vero qui nihil curant, si oves a lupis rapiantur; cum illas non relinquit, sed animam suam ponit ne illae pereant. </div>
            <div type="sub" n="12">Cum enim consultarent illum occidere, neque a doctrina destitit, neque credentes prodidit; sed stetit, et mortem subiit. </div>
            <div type="sub" n="13">Ideo ubique dicebat, Ego sum Pastor bonus. Deinde cum nullum adesse videretur rei testimonium; nam illud, animam meam pono, brevi postea accidit; </div>
            <div type="sub" n="14">illud vero, Vt vitam habeant, et abundantius habeant, post suum ex hac vita discessum futurum erat, quid facit? </div>
            <div type="sub" n="15">Alterum ab altero confirmat; nempe ex eo quod det animam, quod det etiam vitam, quod et Paulus dicebat: Si cum inimici essemus, reconciliati sumus Deo per mortem Filii ejus: multo magis reconciliati salvi erimus. </div>
            <div type="sub" n="16">Et rursum alibi: Qui etiam Filio suo non pepercit, sed pro nobis omnibus tradidit illum, quomodo non etiam cum illo omnia nobis donabit? </div>
            <div type="sub" n="17">Sed cur non jam accusant illum ut prius, dicentes: Tu de teipso testimonium perhibes, testimonium tuum non est verum? quia saepe illos silere coegerat; et a signis major accesserat fiducia ut illis obsisteret. </div>
            <div type="sub" n="18">Deinde quia superius dixerat: Et oves vocem ejus audiunt, et sequuntur eum; ne quis diceret, Quid ad non credentes? audi quid addat: Et cognosco oves meas, et cognoscunt me meae. </div>
            <div type="sub" n="19">Quod et Paulus significavit, Non repulit Deus populum suum quem praecognovit. Et Moyses: Cognovit Dominus qui sunt ejus. Illos dico, inquit, quos praescivi. </div>
            <div type="sub" n="20">Deinde ne parem cognitionis modum putares; audi quomodo illud per sequentia corrigat, Cognosco meas, inquit, et cognoscunt me meae. </div>
            <div type="sub" n="21">Sed non aequalis est cognitio. Sed ubi aequalis est? In Patre et in me: nam, Sicut cognoscit me Pater, et ego cognosco Patrem. Nisi enim hoc probare voluisset, cur id addidisset? </div>
            <div type="sub" n="22">Quia enim se frequenter in caeterorum ordine ponit, ne quis putaret se ita cognoscere Patrem ut homo cognoscit, subdidit: Sicut cognoscit me Pater, et ego cognosco Patrem; ita perfecte ipsum cognosco, ut ipse me. </div>
            <div type="sub" n="23">Ideo dicebat, Nemo cognoscit Filium, nisi Pater, et Patrem, nisi Filius, peculiarem quamdam cognitionem indicans, et qualem nemo alius potest attingere, Ego pono animam meam. Id frequenter dicit, se non deceptorem esse declarans. </div>
            <div type="sub" n="24">Quandoquidem Apostolus ut se verum magistrum ostenderet, seque falsis apostolis opponeret, ex periculis et mortibus sese commendat dicens: In plagis supra modum, in mortibus frequenter. </div>
            <div type="sub" n="25">Cum enim diceret, Sum lux, sum vita, ex fastu loqui apud insipientes videbatur; cum vero dicebat, mori volo, nullam sibi invidiam pariebat. </div>
            <div type="sub" n="26">Ideo hic non dicunt ei, tu testimonium perhibes de teipso, testimonium tuum verum non est. Hoc verbo magnam exhibebat curam, siquidem pro lapidantibus volebat se tradere. </div>
         </div>
         <div type="sec" n="2">
            <div type="sub" n="1">Propterea de gentibus opportune sermonem inducit: Etenim alias oves habeo quae non sunt ex hoc ovili: et illas oportet me adducere. </div>
            <div type="sub" n="2">En rursus vocem oportet adhibet, quae non necessitatem indicat, sed rem prorsus esse futuram; ac si diceret: Quid miramini, si hi me sequuturi sunt, et si oves vocem meam sint auditurae? </div>
            <div type="sub" n="3">Cum enim alias me sequentes videbitis, et vocem meam audientes, tunc magis obstupescetis. Etsi vero dicat, quae non sunt ex hoc ovili, ne turberis. </div>
            <div type="sub" n="4">Differentia enim in lege solum est, ut ait Paulus: Neque circumcisio aliquid valet, neque praeputium. Et illas oportet me adducere. </div>
            <div type="sub" n="5">Declarat utrosque dispersos et commixtos esse, sine pastoribus, cum nondum pastor ille bonus venisset. Deinde futuram illorum conjunctionem praenunciat: Et erit unum ovile. </div>
            <div type="sub" n="6">Quod ipsum Paulus significavit: Vt duos condat in semetipso in unum novum hominem. Propterea me diligit Pater, quia ego animam meam pono, ut iterum accipiam eam. </div>
            <div type="sub" n="7">Ecquid hoc verbo humilius? Siquidem propter nos Dominus amandus est, quoniam pro nobis moritur. </div>
            <div type="sub" n="8">Quid ergo, dic mihi, an superiori tempore non diligebatur, sed nunc diligere incoepit Pater, et nos in causa amoris ipsi fuimus? Viden’ quantum nostrae se accommodet infirmitati? Quid hic ergo vult probare? </div>
            <div type="sub" n="9">Cum alienum illum a Patre et deceptorem dicerent, ipsumque in pestem ac perniciem venisse; dicit ille: Si non aliud, illud saltem me ad vos amandos induxit, quod vos, ut et ego, a Patre amemini, et ideo ab illo amemini, quia ego pro vobis morior. </div>
            <div type="sub" n="10">Praeterea illud vult demonstrare, se non invitum mortem adire; nam si invitus moreretur, quomodo id amoris vinculum fuisset? et quod ea maxime sit Patris voluntas. </div>
            <div type="sub" n="11">Si autem ut homo hoc loquatur, ne mireris: saepe namque hujus rei causam diximus, superfluumque et onerosum esset id repetere. </div>
            <div type="sub" n="12">Ego pono animam meam, ut iterum sumam eam: et nemo tollit eam a me. Ego pono eam a meipso. Potestatem habeo ponendi animam meam, et potestatem habeo sumendi eam. </div>
            <div type="sub" n="13">Quia enim saepe consilium inierant ut illum interficerent, dicit: Me nolente, inutilis labor vester erit; et a priori secundum confirmat, a morte resurrectionem: hoc enim stupendum admirandumque est. </div>
            <div type="sub" n="14">Etenim utrumque novum fuit et praeter communem consuetudinem. Dicto igitur diligenter attendamus. Potestatem habeo, inquit, ponendi animam meam. </div>
            <div type="sub" n="15">Ecquis potestatem non habeat ponendi animam suam? Quisque enim potest se interimere. Verum non hoc sensu loquitur. Quomodo ergo? </div>
            <div type="sub" n="16">Ita potestatem habeo ponendi eam, ut nemo possit me nolente id facere. Secus autem caeteri homines. Nos enim potestatem non habemus animam ponendi, nisi occidendo nos ipsos. </div>
            <div type="sub" n="17">Si autem in insidiatores incidamus, qui occidere possint, non ultra potestatem habemus ponendi, necne; sed invitis nobis illi occidunt. In Christo secus: nam aliis insidiantibus poterat ille non ponere animam. </div>
            <div type="sub" n="18">Cum dixisset ergo, Nemo tollit eam a me; addidit, Potestatem habeo ponendi animam meam; id est, ego solus possum ponere illam: quod vobis non competit. </div>
            <div type="sub" n="19">Nam multi alii possunt animam nobis abripere. Sed hoc in principio non dixit, neque enim id creditum fuisset. </div>
            <div type="sub" n="20">Sed cum ex rebus ipsis testimonium accepit, ac saepe insidiantes non potuerunt eum comprehendere; frequenter enim ex manibus eorum elapsus est; tunc demum ait: Nemo tollit eam a me. </div>
            <div type="sub" n="21">Si hoc verum est, hinc sequitur eum libenter ad hoc venisse; indeque confirmatur, illum posse cum voluerit eam resumere. </div>
            <div type="sub" n="22">Nam si ita mori plus quam humanum est, de reliquo ne dubites. Etenim cum solus sit vitam ponendi dominus, cum eadem potestate illam cum voluerit resumet. </div>
            <div type="sub" n="23">Viden’ quomodo a priori secundum probet, et a morte resurrectionem indubitatam ostendat? Hoc praeceptum accepi a Patre. </div>
            <div type="sub" n="24">Quodnam? Ut moriar pro mundo. Num exspectavit donec audiret, et tunc acquievit, et an opus habuit discere? Ecquis sanus hoc dixerit? </div>
            <div type="sub" n="25">Verum ut supra cum dicit: Propterea me Pater diligit, liberam ostendit voluntatem, et contrariam amovit suspicionem; </div>
            <div type="sub" n="26">sic et hoc loco cum dicit se praeceptum accepisse a Patre, nihil aliud declarat, quam Patri placere quod ipse facit; ne occisum postea illum, a Patre putarent derelictum et proditum, nec exprobrarent, ut revera exprobrarunt. </div>
            <div type="sub" n="27">Alios salvos fecit, seipsum non potest salvum facere; et, Si Filius Dei es, descende de Cruce. Atqui ideo non descendit, quia Filius Dei est. </div>
         </div>
         <div type="sec" n="3">
            <div type="sub" n="1">Deinde ne audiens, Praeceptum accepi a Patre, alienum ab eo hoc opus esse putares, jam prius dixerat, Bonus pastor animam suam ponit pro ovibus, his ostendens oves esse suas, et opus gestum totum esse suum, nec se egere praecepto. </div>
            <div type="sub" n="2">Nam si praecepto opus habuisset, cur dixisset, a meipso pono? Nam qui a seipso ponit, non eget praecepto. Causam quoque addit cur hoc faciat. Quaenam illa? </div>
            <div type="sub" n="3">Quod pastor sit, et bonus pastor. Bonus vero pastor non eget alio qui ad rem illam se hortetur. Quod si id in hominibus, multo magis in Deo. Ideo Paulus dicebat, Semetipsum exinanivit. </div>
            <div type="sub" n="4">Nihil ergo aliud hic sibi vult praeceptum, quam concordiam cum Patre ostendere. Quod si tam humano et humili more dictum sit, id auditorum imbecillitati tribuendum. </div>
            <div type="sub" n="5">Dissensio itaque facta est inter Judaeos. Dicebant alii, Daemonium habet et insanit. Quid eum auditis? Alii dicebant: Haec verba non sunt daemonium habentis. Numquid daemonium potest caecorum oculos aperire? </div>
            <div type="sub" n="6">Cum enim plus quam humana essent quae dicebantur, et praeter communem consuetudinem, daemoniacum illum dicebant, jamque quater sic illum vocarunt. </div>
            <div type="sub" n="7">Nam antea dicebant: Daemonium habes: quis te quaerit interficere? ac rursum, Nonne bene diximus, quia Samaritanus es tu, et daemonium habes? et hic, Daemonium habet et insanit, Quid eum auditis? </div>
            <div type="sub" n="8">Imo non quater, sed saepius id illum audivisse constat; nam quod dicunt, Nonne bene diximus quia daemonium habes, non bis vel ter, sed saepius illud dictum fuisse confirmant. </div>
            <div type="sub" n="9">Alii dicebant, inquit, Haec verba non sunt daemonium habentis. Numquid daemonium potest caecorum oculos aperire? </div>
            <div type="sub" n="10">Quia enim ex verbis non poterant illis silentium imponere, ex operibus id demonstrant. Certe verba non sunt daemoniaci. </div>
            <div type="sub" n="11">Quod si verbis non obtemperatis, opera revereamini. Quod si non daemoniaci, sed plus quam humana illa sunt, palam est a divina quadam virtute proficisci. </div>
            <div type="sub" n="12">Viden’ syllogismum? Quod enim supra hominem essent, hinc palam erat quod dicerent, Daemonium habet. </div>
            <div type="sub" n="13">Quod vero daemonium non haberet, ex iis quae fecit demonstravit. Quid ergo Christus? Nihil ad haec respondit. Prius enim responderat, Ego daemonium non habeo. </div>
            <div type="sub" n="14">Nunc vero non item. Quia enim ex rebus ipsis demonstrationem concinnaverat, demum tacuit. </div>
            <div type="sub" n="15">Neque enim responsione digni erant ii qui daemoniacum dicebant, ex operibus quae admirari oportebat, et Deum ipsum esse putare. </div>
            <div type="sub" n="16">Ecquid opus erat, ut illos confutaret, cum jam ipsi inter se dissiderent et digladiarentur? </div>
            <div type="sub" n="17">Ideo silebat et omnia aequo animo ferebat. Non ea solum de causa, sed ut nos institueret ad mansuetudinem et patientiam. </div>
         </div>
         <div type="sec" n="4">
            <div type="sub" n="1">Hunc itaque imitemur. Neque solum enim tacuit; sed etiam iterum stat, et interrogatus respondet, et providentiae suae signa dat: </div>
            <div type="sub" n="2">atque daemoniacus appellatus et insanus, ab hominibus qui mille ab se beneficiis affecti fuerant; idque non semel aut bis, sed pluries, non modo se non ultus est; sed etiam beneficia conferendi finem non fecit. </div>
            <div type="sub" n="3">Ecquid dico beneficia conferendi? Pro ipsis animam ponit, et crucifixus pro ipsis Patrem alloquitur. Haec et nos imitemur. Hoc enim est Christi esse discipulum; si mansueti simus et mites. </div>
            <div type="sub" n="4">Unde autem ad hanc perveniemus mansuetudinem? Si peccata nostra frequenter cogitemus, si lugeamus, si lacrymemur. Anima quippe in dolore hujusmodi versans, non indignatur. </div>
            <div type="sub" n="5">Ubi namque luctus est, ibi ira esse nequit; ubi dolor, ibi iracundia eliminatur; ubi contritio animi, nulla ibi indignatio. Luctu affectus animus, non spatium temporis habet ut excitetur. Sed acerbe ingemiscet, amarius flebit. </div>
            <div type="sub" n="6">Scio multos haec audientes ridere; at ego non finem faciam illos deplorandi qui rident. Luctus enim est praesens tempus, planctus et gemituum. </div>
            <div type="sub" n="7">Multa quippe et in verbis et in rebus peccamus. Talia vero perpetrantes excipient gehenna, fluvius ardens igneo alveo, regni caelorum amissio, quod est omnium gravissimum. </div>
            <div type="sub" n="8">Post hanc comminationem, dic mihi, rides, in deliciis vivis, ac Domino tuo irato et comminante, in lapsu perstas, nec times ne tibi sic ardentem fornacem compares? Non audis quid quotidie clamet? </div>
            <div type="sub" n="9">Esurientem me vidistis, et non dedistis mihi manducare; sitientem, et non dedistis mihi bibere. Discedite in ignem paratum diabolo et angelis ejus. </div>
            <div type="sub" n="10">Haec quotidie comminatur. Sed cibum illi dedi, inquies. Quando et quot diebus? Decem aut viginti? At non hoc satis habet ille; sed quanto tempore in terra versaris. </div>
            <div type="sub" n="11">Nam et virgines oleum habuerunt; sed non quantum ad salutem satis erat. Siquidem et ipsae lampades accenderunt; exclusae tamen sunt a thalamo, ac jure quidem: exstinctae quippe sunt ante sponsi adventum. </div>
            <div type="sub" n="12">Propterea multo nobis opus est oleo, et magna liberalitate. Audi quid dicat Propheta: Miserere mei, Deus, secundum magnam misericordiam tuam. </div>
            <div type="sub" n="13">Itaque nos ita proximi oportet misereri, quanta possumus misericordia. Quales enim erga conservos fuerimus, talem experiemur Dominum. Quaenam magna est misericordia? </div>
            <div type="sub" n="14">Quando non ex superfluis dabimus, sed ex iis quibus egemus. Quod si ne ex superfluis quidem demus, quae nobis spes supererit? unde a malis liberabimur? quo fugiemus ut salutem consequamur? </div>
            <div type="sub" n="15">Si enim virgines post tot sudores, nullam prorsus invenere consolationem, quis nobis patrocinabitur, cum illa tremenda verba judicis exprobrantis audiemus: </div>
            <div type="sub" n="16">Esurientem non me nutrivistis? et, Quod non festis uni ex istis minimis, nec mihi fecistis. </div>
            <div type="sub" n="17">Non de discipulis, neque de Monachis tantum haec dicit, sed et de quovis fideli. Nam qui talis est, etsi servus sit, etsi in foro mendicet; si modo credat in Deum, jure omni fruitur benevolentia. </div>
            <div type="sub" n="18">Si despiciamus illum nudum aut esurientem, haec audiemus verba: et merito quidem. Quid enim grave, quid onerosum a nobis exigit? quid non facillimum? Neque enim dixit, Infirmus eram, et non sanastis me; sed, non visitastis me. </div>
            <div type="sub" n="19">Non dixit, In carcere eram, et non eduxistis me; sed, non venistis ad me. Quanto igitur faciliora sunt praecepta, tanto majus supplicium non servantibus. Quid enim, quaeso, facilius, quam carcerem adire? quid suavius? </div>
            <div type="sub" n="20">Cum videris alios vinctos, alios squallidos, comatos pannis indutos, alios fame tabescentes, et ad pedes canum more accurrentes, alios discerptis lateribus, alios ex foro ligatos revertentes, qui tota die mendicantes, ne cibum quidem necessarium collegerunt; vespere autem a custodibus, ad laboriosum et immane ministerium coactos. </div>
            <div type="sub" n="21">Etiamsi lapis esses; humanissimus hinc evades; etiamsi vitam mollem dissolutamque ducas, hinc plane philosophus evades, dum humanae vitae conditionem in alienis calamitatibus intueberis: tunc in mentem veniet tremendus ille dies, variaque supplicia. </div>
            <div type="sub" n="22">Haec animo versans, iram, voluptatem, saecularium rerum amorem abjicies, et tranquillo quovis portu tranquilliorem animam efficies. </div>
            <div type="sub" n="23">De judicio illo philosophaberis, tecum reputans, si apud homines tantus ordo rerum, tantus terror, tantae comminationes, multo magis apud Deum. </div>
            <div type="sub" n="24">Nulla enim potestas est, nisi a Deo. Qui principibus haec ordinanda commisit, multo magis ipse exsequetur. </div>
         </div>
         <div type="sec" n="5">
            <div type="sub" n="1">Nam nisi ille instaret timor, omnia sane perirent: quando tot imminentibus suppliciis, multi ad nequitiam sese conferunt. </div>
            <div type="sub" n="2">Haec si philosopheris, ad eleemosynam eris promtior, magna frueris voluptate, et longe majore, quam qui a theatro descendunt. Nam qui a theatro surgunt, concupiscentia ardent. </div>
            <div type="sub" n="3">Cum vident enim illas in scena mulieres, ornatibus splendentes, mille affecti vulneribus, instar maris aestuantis, erunt, dum earum aspectu, habitu, verbis, incessu, caeterisque omnibus animus obsidetur. </div>
            <div type="sub" n="4">Qui autem ab illo alio spectaculo egrediuntur, nihil tale patientur, imo magna fruentur tranquillitate. Compunctio enim ex vinctorum aspectu parta hujusmodi ignem totum exstinguit. </div>
            <div type="sub" n="5">Si exeunti ex carcere occurrat lasciva meretrix, nihil illi mali inferet. Nam fuco nulli obnoxius, aspectus hujusmodi retibus non capietur, cum contra talem aspectum metus judicii ob oculos versetur. </div>
            <div type="sub" n="6">Ideo ille qui omne voluptatis genus expertus erat dicebat, Melius est ire in domum luctus, quam in domum risus. Et hic talem sectatus philosophiam, illic beatissima audiet verba. Ne ergo illud negligamus opus. </div>
            <div type="sub" n="7">Etiamsi enim non possimus eo cibum inferre, nec argentum; at poterimus verbis lapsum animum consolari, et in aliis multis juvare, sive eos qui in carcerem truserunt alloquentes, sive custodes mansuetiores reddentes, et vel quantulumcumque opis afferemus. </div>
            <div type="sub" n="8">Si dixeris, nec frugi nec probos viros illic esse; sed homicidas, sepulcrorum effossores, fures, moechos, lascivos, multisque sceleribus obnoxios; rursus mihi necessarium hunc aditum probas. </div>
            <div type="sub" n="9">Non enim jubemur bonos miserari, et malos punire; sed hujusmodi humanitatem omnibus impertire. Nam ait, Estote similes Patri vestro, qui in caelis est, qui oriri facit solem suum super malos et bonos, et pluit super justos et injustos. </div>
            <div type="sub" n="10">Ne ergo alios acrius insecteris, neve sis judex vehementior, sed mitis et humanus. Nos etenim etsi non moechi simus, non sepulcrorum effossores, non fures; sed aliis sumus obnoxii vitiis, quae mille suppliciis digna sunt. </div>
            <div type="sub" n="11">Nam vel fratrem fatuum vocavimus, quod nos gehennae obnoxios reddit; vel mulieres impudicis oculis aspeximus, quod est consummatum adulterium: quodque omnium gravissimum est, indigne mysteria participavimus, quod reos facit corporis et sanguinis Christi. </div>
            <div type="sub" n="12">Ne ergo acerbi aliorum scrutatores simus; sed nostra cogitemus, et sic inhumanitatem hanc et crudelitatem sedabimus. </div>
            <div type="sub" n="13">Ad haec vero, dicendum etiam nos ibi probos viros multos reperturos esse, toti plerumque civitati exaequandos. </div>
            <div type="sub" n="14">Nam carcer ille, in quo Joseph erat, multos improbos continebat; et tamen omnium curam gerebat justus ille: et cum aliis occultus erat. Nam cum toti Aegypto esset exaequandus, in carcere tamen erat, nemini notus. </div>
            <div type="sub" n="15">Nunc quoque verisimile est ibi multos esse probos et frugi viros, etsi non omnibus notos; et cura illis exhibita, officium aliis praestitum abunde tibi compensat. </div>
            <div type="sub" n="16">Etiamsi vero nullus ibi talis esset, magna tamen tibi reposita est merces. Certe Dominus tuus non justos modo alloquebatur, nec impuros fugiebat; </div>
            <div type="sub" n="17">sed et Chananaeam cum multa benevolentia excepit, et Samaritanam scelestam et impuram, aliamque meretricem, quod Judaei exprobrarunt, excepit et curavit, passusque est ut impurae mulieris lacrymis pedes sui rigarentur: ut nos doceret humane peccatores excipere. </div>
            <div type="sub" n="18">Haec enim maxima humanitas est. Quid dicis? Fures et sepulcrorum effossores carcerem occupant? Num, quaeso, civitatis incolae omnes justi sunt? Annon hic multi pejores sunt, qui impudentius furantur? </div>
            <div type="sub" n="19">Alii enim solitudinem saltem et tenebras obtendunt, et haec clam faciunt; alii posita larva, nudo capite mala perpetrant, violenti, raptores, avari. Difficile namque est virum reperire insontem. </div>
         </div>
         <div type="sec" n="6">
            <div type="sub" n="1">Quod si non aurum rapimus, si non tot et tot jugera terrae, at fraude et furto idipsum in minoribus pro virili facimus. </div>
            <div type="sub" n="2">Nam cum in commercio, vel in emendo et vendendo, minus quam oportet numerare contendimus, omnemque machinam movemus, annon illud latrocinium est? annon furtum et rapina? </div>
            <div type="sub" n="3">Ne mihi dixeris, te nec domum nec servum abstulisse. Injustitia namque non raptae rei precio, sed rapientis voluntate penditur. </div>
            <div type="sub" n="4">Justitia namque et injustitia in magnis et parvis rebus eamdem vim habent: et furem appello tam eum qui exsecta crumena aurum abripit, quam ementem, qui aliquid defraudat de precio; </div>
            <div type="sub" n="5">et parietis effossorem voco, non eum modo qui rupto pariete aliquid intus furatur; sed etiam eum qui jure violato aliquid a proximo aufert. </div>
            <div type="sub" n="6">Ne ergo rebus nostris omissis, alienarum judices simus: neque dum humanitatis tempus est, nequitiam scrutemur. Sed cogitantes quomodo nos olim affecti fuerimus, simus tandem mansueti et benigni. Quomodo ergo affecti eramus? </div>
            <div type="sub" n="7">Audi Paulum dicentem: Eramus enim aliquando et nos inobedientes, insipientes, errantes, servientes desideriis et voluptatibus variis, odibiles, odientes invicem; et rursum, Eramus enim naturae filii irae. </div>
            <div type="sub" n="8">Sed Deus nos quasi in carcere detenos videns, et gravibus constrictos catenis, ferreis longe graviores, non erubuit, sed venit in carcerem, et innumeris dignos suppliciis eduxit inde, et in regnum induxit; caeloque splendidiores effecit, ut et nos pro virili nostra hoc ipsum faciamus. </div>
            <div type="sub" n="9">Nam cum discipulis dicit: Si ego lavi pedes vestros Dominus et Magister, et vos debetis alter alterius lavare pedes. Exemplum enim dedi vobis, ut quemadmodum ego feci vobis, ita et vos faciatis; </div>
            <div type="sub" n="10">non de lavandis pedibus tantum hic legem dat, sed et de aliis omnibus, quae ipse nobis contulit. Homicida est in carcere? At nos bene facere ne desistamus. Sepulcrorum effossor est aut moechus? </div>
            <div type="sub" n="11">Sed ne malitiae, verum calamitatis misereamur. Saepe autem, ut dixi, reperietur ibi quispiam innumeris viris exaequandus; et si saepe vinctos adeas, hunc venatum assequeris. </div>
            <div type="sub" n="12">Sicut Abraham, qui quosvis excipiebat, in Angelos incidit; sic et nos, in viros magnos incidemus, si id frequentemus. </div>
            <div type="sub" n="13">Si vero liceat quid admirandum dicere; non tanta laude dignus est, qui magnum quempiam excipit, quam is qui miserum et infelicem. </div>
            <div type="sub" n="14">Ille namque non parvum argumentum affert sui recipiendi, nempe vitam suam; homo autem omnibus abjectus et miser, unum habet portum, nempe misericordiam ejus qui se bene excipit: itaque haec humanitas pura est. </div>
            <div type="sub" n="15">Qui claro et conspicuo officia exhibet, saepe ad ostentationem id facit; qui vero abjectum excipit despectumque hominem, ob solum Dei praeceptum id facit. </div>
            <div type="sub" n="16">Quare si convivium paremus, claudos et caecos excipere jubemur: si eleemosynam erogemus, minimis et vilissimis elargiri praecipimur, nam ait, Quantum uni ex his minimis fecistis, mihi fecistis. </div>
            <div type="sub" n="17">Cum ergo illic reconditum thesaurum sciamus, eo frequenter ingrediamur, et ibi negotiemur, ac theatrorum studium illo vertamus. </div>
            <div type="sub" n="18">Si nihil aliud afferendum habeas, verborum consolationem adhibe: non modo enim alentem, sed et intrantem Deus mercede donat. </div>
            <div type="sub" n="19">Nam si ingressus, trementem metuentemque animum confirmaveris, hortando, juvando, opem promittendo, philosophiam docendo, non parvam hinc mercedem recipies. </div>
            <div type="sub" n="20">Extra positi multi, te ita loquente, ridebunt, multis perfusi deliciis; sed qui in calamitate versantur, animo compuncto cum modestia multa dictis attendent, te laudabunt, et meliores evadent. </div>
            <div type="sub" n="21">Nam et Paulum praedicantem Judaei saepe deriserunt, vincti autem, cum summo silentio audiebant. Nihil enim ita animum ad philosophiam praeparat, ut calamitas, tentatio, aerumnae. </div>
            <div type="sub" n="22">Haec itaque cogitantes, quot nempe in carcere positis bona, quot nobis ipsis conferemus, si saepe cum illis versemur, forenses illas et intempestivas consuetudines eo vertamus; </div>
            <div type="sub" n="23">ut et illos lucremur, et nobis ipsis laetitiam pariamus, ac Dei gloriam curantes aeterna consequamur bona, gratia et benignitate Domini nostri Jesu Christi, per quem et cum quo Patri gloria simulque Spiritui sancto in saecula saeculorum, amen. </div>
         </div>
      </div>
      <div type="hom" n="61">
         <div type="title" n="title">Commentarius </div>
         <div type="title" n="title_2">[Homilia LXI] </div>
         <div type="sec" n="1">
            <div type="sub" n="1">Facta sunt autem encaenia in Jerosolymis, et heims erat. Et ambulabat Jesus in templo, in porticu Salomonis. Circumdederunt ergo eum Judaei, et dicebant ei: Quousque animam nostram tollis? </div>
            <div type="sub" n="2">Omnis quidem virtus bona est, maxime autem mansuetudo et clementia: haec nos homines esse demonstrat, et a feris dirimit: haec nos angelis exaequat. </div>
            <div type="sub" n="3">Ideo Christus frequenter de hac virtute verba facit, cum mites et mansuetos esse jubet. Neque verba tantum facit, sed et operibus ad id nos instituit, modo alapas perferens, modo convitia et insidias, ac rursum cum insidiantibus versans. </div>
            <div type="sub" n="4">Nam qui daemoniacum illum et Samaritanum appellaverant, qui saepe occidere illum voluerant, qui lapidibus impetierant, hi circumsistunt et interrogant, Si tu es Christus? </div>
            <div type="sub" n="5">Neque illos post tot talesque insidias repulit, sed mansuete admodum respondit. At necessarium est hunc sermonem altius repetere. Facta sunt, inquit, encaenia in Jerosolymis, et hiems erat. </div>
            <div type="sub" n="6">Magnus hic dies festus et solennis erat. Qua enim die templum constructum fuerat, ex longa et Persica reversi captivitate, hanc celebritatem solenniter agebant. </div>
            <div type="sub" n="7">Diei festo aderat Christus. Instante namque morte, frequenter in Judaeam veniebat. Circumdederunt ergo eum Judaei et dicebant: Quousque animam nostram tollis? Si tu es Christus, dic nobis palam. </div>
            <div type="sub" n="8">Non dixit, Quid a me quaeritis? daemoniacum saepe vocastis, furiosum, Samaritanum: Deo adversarium et deceptorem me putastis esse, et nuper dicebatis: Tu testimonium perhibes de teipso, testimonium tuum non est verum. </div>
            <div type="sub" n="9">Cur ergo interrogatis et de me audire vultis, cujus testimonium rejicitis? Nihil horum dixit, etsi nosset malum interrogantium animum. </div>
            <div type="sub" n="10">Nam quod eum circumdederint ac dixerint, Quousque animam nostram tollis? id videbatur ex amore quodam et discendi studio proficisci. Mens autem interrogantium corrupta et subdola erat. </div>
            <div type="sub" n="11">Quia enim opera calumniis non obvia erant, verbis capere quaerebant, aliter quam prius interrogantes, ac frequenter sciscitantes, ex ipsis verbis eum confutare volebant; et cum opera carpere non possent, ex verbis ansam quaerebant. </div>
            <div type="sub" n="12">Ideo dicebant, Dic nobis. Atqui saepe dixit: nam sic Samaritanam alloquutus est: Ego sum qui loquor tecum; et caeco dixit: Et vidisti eum, et qui loquitur tecum ille est. </div>
            <div type="sub" n="13">Illis quoque dixit, sed aliis verbis. Atqui si mente valuissent, et recte explorare voluissent, verbis ipsum confiteri debuissent, qui operibus hoc ipsum saepe comprobaverat. </div>
            <div type="sub" n="14">Nunc vero illorum perversitatem considera. Cum concionatur et verbis docet, aiunt: Quod signum ostendis? Cum autem operibus demonstrationes profert, dicunt illi: Si tu es Christus, dic nobis palam. </div>
            <div type="sub" n="15">Dum opera clamant, verba quaerunt; et cum verba docent, ad opera confugiunt, contrariisque insistunt. Quod enim non discendi causa interrogarent, exitus demonstravit. </div>
            <div type="sub" n="16">Quem enim ita fide dignum putabant, ut de seipso testificantem admitterent, vel pauca loquentem, statim lapidibus impetunt. </div>
            <div type="sub" n="17">Itaque quod circumdarent eum et instarent, id ex nequitia proficiscebatur. Modus quoque interrogandi multum prae se ferebat odium. Dic nobis palam si tu es Christus. </div>
            <div type="sub" n="18">Atqui palam ille loquebatur in solennitatibus, quibus semper aderat, nihilque clam dicebat, </div>
            <div type="sub" n="19">ideoque adulantes dicunt, Quousque animam nostram tollis? Ut provocantes, aliquam criminandi ansam reperiant. </div>
            <div type="sub" n="20">Quod enim semper illo animo interrogarent, non ut discerent, sed ut dicta carperent, non hinc solum, sed et aliunde saepe probatur. </div>
            <div type="sub" n="21">Nam cum accesserunt dicentes: Licet censum dare Caesari, necne? et cum de repudianda uxore agerent, cumque de illa sciscitarentur, quam dicebant septem habuisse viros, deprehensi sunt non discendi studio, sed ex pravo animo sciscitari. </div>
            <div type="sub" n="22">Sed tunc illos coarguit his verbis, Quid me tentatis, hypocritae? ostendens se illorum secretam mentem cognoscere. </div>
            <div type="sub" n="23">Hic vero nihil loquitur simile, ut nos doceat, insidiatores non semper esse arguendos, sed multa modeste et mansuete esse ferenda. </div>
            <div type="sub" n="24">Quia ergo stultum erat, ipsis operibus praedicantibus, verborum testimonia quaerere, audi quomodo ipsis respondeat, </div>
            <div type="sub" n="25">simul subindicans haec illos frustra quaerere non discendi causa, et significans, se jam verbis ipsis clariorem emisisse vocem, per opera scilicet. </div>
            <div type="sub" n="26">Nam ait: Saepe dixi vobis, et non creditis mihi. Opera quae ego facio in nomine Patris mei, illa testimonium perhibent de me. </div>
            <div type="sub" n="27">Quod ii, qui apud illos moderatiores erant, saepe mutuo dicebant: Neque enim potest homo peccator haec signa facere; et rursum, Non potest daemonium caecorum oculos aperire; et, Nemo potest talia signa facere, nisi sit cum illo Deus; </div>
            <div type="sub" n="28">et videntes signa quae faciebat, dicebant: Numquid hic est Christus? Alii autem dicebant: Quando venerit Christus, num plura signa faciet, quam hic fecit? </div>
            <div type="sub" n="29">Iidem vero ipsi ex operibus volebant in illum credere dicentes: Quod signum ostendis nobis, ut videamus et credamus tibi? </div>
         </div>
         <div type="sec" n="2">
            <div type="sub" n="1">Quia ergo tunc simulabant se ex solo verbo credituros, qui tot tantisque operibus non crediderant, illorum nequitiam arguit his verbis: Si operibus non creditis, quomodo verbis credetis? </div>
            <div type="sub" n="2">Quare superflua est interrogatio? Sed dixi vobis, inquit, et non creditis mihi, quia non estis de ovibus meis. Ego totum pastoris officium exhibui. Si vero me non sequimini; non quod ego non pastor sim renuistis, sed quod vos oves meae non sitis. </div>
            <div type="sub" n="3">Nam oves meae, inquit, vocem meam audiunt, et sequuntur me, et vitam aeternam do eis, et non peribunt in aeternum: et nemo potest eas rapere de manu mea. Quia Pater qui dedit mihi, major est omnibus: et nemo potest eas rapere de manu Patris mei. Ego et Pater unum sumus. </div>
            <div type="sub" n="4">Animadverte quomodo illos rejiciendo, hortetur tamen ut se sequantur. Vos, inquit, non auditis me, neque enim estis oves; qui vero sequuntur, hi sunt ex ovili. </div>
            <div type="sub" n="5">Haec porro dicebat, ut illi oves esse conarentur. Deinde ubi quid consequuturi sint exposuit, incitat illos, ut sequendi desiderium inferat. Quid ergo? Num ob Patris potentiam nemo rapit, tu vero nihil potes, et custodire non vales? Minime. </div>
            <div type="sub" n="6">Ut discas enim, illud, Pater qui dedit mihi, ideo dictum fuisse, ne illum denuo Deo adversarium dicerent; postquam dixerat, nemo rapit eas de manu mea, pergit ostendens suam et Patris manum unam esse. </div>
            <div type="sub" n="7">Nisi enim hoc ita esset, dicturus erat, Pater qui dedit mihi, major omnibus est, et nemo potest eas rapere de manu mea. Verum non ita dixit, sed de manu Patris mei. </div>
            <div type="sub" n="8">Deinde ne putes ipsum esse infirmum, sed per Patris potentiam oves in tuto esse, subdidit: Ego et Pater unum sumus; ac si diceret, Non ideo dixi, ob Patris potentiam neminem eas esse rapturum, quasi illas ego servare non valeam. </div>
            <div type="sub" n="9">Nam ego et Pater unum sumus; id est, secundum potentiam. Nam de illa hic sermo erat. Si autem eadem est potentia, palam est eamdem esse substantiam. </div>
            <div type="sub" n="10">Cum enim multa facerent Judaei, insidias pararent, extra synagogam ejicerent, dicit illos omnia incassum machinatos esse; nam in manu Patris mei sunt oves, ut propheta dicit: In manu mea depinxi muros tuos. </div>
            <div type="sub" n="11">Deinde unam esse manum ostendens, illam modo suam, modo Patris esse dicit. Cum manum audis, nihil sensile cogites, sed virtutem, potentiam. </div>
            <div type="sub" n="12">Si autem nemo rapuit, quia Pater sibi potestatem indidisset, superfluum fuisset addere, Ego et Pater unum sumus. Nam si minor Filius esset, temerarium esset dictum. </div>
            <div type="sub" n="13">Nihil certe aliud declarat, quam potentiae aequalitatem: quod cum Judaei intelligerent, lapidibus ipsum impetebant. Neque tamen ille hanc amovit opinionem. </div>
            <div type="sub" n="14">Atqui si id falso opinati fuissent, illos emendare oportuit ac dicere: Cur hoc facitis? Non haec dixi, ut parem paternae meam potentiam indicarem. </div>
            <div type="sub" n="15">Nunc contra, illis ferocientibus illam opinionem confirmat et probat. Non sese purgat ut qui male et falso dixerit; imo illos increpat, ut qui non consentaneam de se habeant opinionem. </div>
            <div type="sub" n="16">Cum enim dicerent: De bono opere non lapidamus te, sed de blasphemia, et quia homo cum sis, facis teipsum Deum; </div>
            <div type="sub" n="17">audi quid dicat: Si illos dicit Scriptura deos, ad quos sermo Dei factus est, quomodo vos dicitis, quia blasphemo, quia dixi, Filius Dei sum? </div>
            <div type="sub" n="18">id est, Si ii qui per gratiam hoc acceperunt, non accusantur cum se deos vocant, qui ex natura sua hoc habet, quo jure increpetur? </div>
            <div type="sub" n="19">Verum non ita dixit; sed demum id probavit, postquam demissius loquutus est his verbis: quem Pater sanctificavit et misit, et postquam illorum furorem sedavit, tunc claram affert demonstrationem: </div>
            <div type="sub" n="20">interim vero, ut admitteretur id quod dicebat, humilius loquutus est, ac demum ad majora ipsos adducit dicens: Si non facio opera Patris mei, nolite credere mihi; sin autem facio, etsi mihi non creditis, operibus meis credite. </div>
            <div type="sub" n="21">Viden’ quomodo probet, ut dixi, se Patre in nullo inferiorem esse, sed aequalem omnino? Quia enim non poterat substantia ipsius videri, ab operum aequalitate et identitate, aequalis potestatis demonstrationem affert. </div>
         </div>
         <div type="sec" n="3">
            <div type="sub" n="1">Ecquid, quaeso, credemus? Quod ego in Patre, et Pater in me sit. Nihil enim aliud ego sum, quam Pater, manens Filius; nihil aliud est ille, quam quod ego, manens Pater: et qui me novit, novit et Patrem, Filiumque didicit. </div>
            <div type="sub" n="2">Quod si potentia minor esset, etiam cognitio falsa esset. Neque enim alia per aliam vel substantia vel potentia disci potest. </div>
            <div type="sub" n="3">Voluerunt ergo eum apprehendere: et exiit de manibus eorum, et abiit trans Jordanem, ubi erat Joannes baptizans primum. Et multi venerunt ad eum, et dicebant: Joannes quidem signum fecit nullum. Omnia autem quaecumque dixit Joannes de hoc, vera sunt. </div>
            <div type="sub" n="4">Postquam enim magnum quidpiam et sublime dixit, statim secedit, illorum cedens furori, ut per absentiam illius sedetur et sopiatur. Quod etiam tunc fecit. </div>
            <div type="sub" n="5">Sed cur Evangelista locum indicat? Ut discas ipsum ideo istuc abiisse, ut ipsis in memoriam illa revocaret, quae Joannes illic fecerat dixeratque, necnon testimonium ipsius. </div>
            <div type="sub" n="6">Istuc ergo cum venissent, statim Joannis recordati sunt, ideo dicunt, Joannes nullum fecit signum. Nam alias quid ad rem fecisset id addere? Sed quia locus Baptistae memoriam revocavit, necnon ejus testimonii. </div>
            <div type="sub" n="7">Vide autem quam certos syllogismos concinnent: Joannes, inquiunt, nullum fecit signum: hic signa facit; hinc ergo ejus praecellentia ostenditur. Si ergo illi nullum signum edenti credidimus, multo magis huic credemus. </div>
            <div type="sub" n="8">Deinde, quia Joannes erat qui testimonium perhibuerat, ne quia signum non fecerat, indignus fuisse putaretur qui testimonium ferret, adjiciunt, etiamsi signum non fecerit, vera tamen omnia de Christo dixisse. </div>
            <div type="sub" n="9">Ita ut non Christus ex illo, sed ille ex operibus Christi fide dignus haberetur. Multi ergo crediderunt in eum. Multa enim illos attrahebant. </div>
            <div type="sub" n="10">Nam recordati sunt verborum ejus, cum ipsum se fortiorem dicebat, lucem, vitam, veritatem caeteraque omnia; vocis quoque desuper allatae, Spiritusque specie columbae apparentis, ipsumque omnibus ostendentis. </div>
            <div type="sub" n="11">Ad haec miraculorum demonstratio accedebat, qua confirmabantur. Nam si Joanni, inquiunt, credendum, multo magis huic. Si absque signis illi credidimus, multo magis huic, qui illius testimonio celebratus, et ex signis demonstratus est. </div>
            <div type="sub" n="12">Viden’ quantum illis locus profuerit, quantum sequestratio a viris improbis? Ideo illos frequenter ab istorum consortio abducit. </div>
            <div type="sub" n="13">Quod etiam in veteri lege fecisse deprehenditur, Judaeos procul ab Aegyptiis in deserto informans, et sic in omnibus instituens. </div>
            <div type="sub" n="14">Id quod etiam nobis faciendum suadet, jubens forum vitare, tumultumque et turbam, atque in cubiculo tranquille orare. Navicula enim tempestate non agitata secundo vento navigat: animaque a negotiis vacans, in portu sedet. </div>
            <div type="sub" n="15">Ideoque mulieres philosophiae magis deditas esse oporteret, quam viros, quae rei familiari ut plurimum incumbunt. Sic Jacob simplicior fuit, qui domi habitaret, a tumultibus liber. </div>
            <div type="sub" n="16">Neque enim sine causa haec Scriptura dixit, habitans domum. Atqui domi etiam, inquies, magnus tumultus, tibique si vis multas attrahis curas. </div>
            <div type="sub" n="17">Vir certe in medio foro et pro tribunali, externis rebus quasi fluctibus agitatur: mulier vero ceu in quodam philosophiae gymnasio domi sedens, mentem colligens, poterit et precibus et lectioni caeterisque philosophiae exercitiis incumbere. </div>
            <div type="sub" n="18">Ac quemadmodum ii qui desertum incolunt, a nemine turbantur; sic mulier semper intus manens, perpetua poterit frui tranquillitate. </div>
            <div type="sub" n="19">Si quando autem domo sit exeundum, nulla inde perturbationis causa: sive enim in Ecclesiam veniant, sive ad balneum sit pergendum, saepe coguntur quidem mulieres exire; </div>
            <div type="sub" n="20">ut plurimum autem domi sedet mulier, potestque philosophari, adventantemque virum perturbatum sedare, compescere, superfluos ac molestos ejus cogitatus eliminare, et sic rursus emittere curis in foro susceptis vacuum, et bona quae domi didicit secum ferentem. </div>
            <div type="sub" n="21">Nihil enim, nihil utique fortius muliere pia et prudente, ut virum informet, ejusque animam, ut voluerit, instituat. Non amicos, non doctores, non principes perinde feret, ut uxorem monentem, et consilium dantem. </div>
            <div type="sub" n="22">Monitio quippe talis cum quadam voluptate conjuncta est, quod illa multum ametur. Multos possem afferre viros asperos, immorigeros, ab uxoribus mitigatos. </div>
            <div type="sub" n="23">Uxor est viri et mensae et lecti et liberorum procreationis consors: ipsa conscia dictorum et arcanorum, ingressus et exitus, plurimorumque aliorum, in omnibus marito dedita, et sic illi juncta, ut par est corpus capiti copulari. </div>
            <div type="sub" n="24">Si prudens sit et diligens, plus quam omnes alii conjugem fovebit et curabit. </div>
         </div>
         <div type="sec" n="4">
            <div type="sub" n="1">Quamobrem hortor, ut operam illi rei dent, et quae decent suadeant; ut enim ad virtutem uxor, sic et ad nequitiam inducendam multam vim habet. </div>
            <div type="sub" n="2">Mulier Absalonem, mulier Amnonem perdidit, mulier Jobum perdere conata est: uxor Nabalem a caede eripuit, mulier totam gentem servavit. </div>
            <div type="sub" n="3">Nam Debora et Judith, et aliae multae imperatorum probe functae sunt officio. Ideo Paulus ait: Quid enim scis, mulier, an virum salvum facies? </div>
            <div type="sub" n="4">Illisque temporibus Persida, et Mariam et Priscillam, Apostolicis certaminibus se dedidisse scimus. </div>
            <div type="sub" n="5">Quas et vos imitari debetis, nec verbis solum, sed etiam operibus conjuges informare. Et quomodo maritum operibus erudiemus? </div>
            <div type="sub" n="6">Cum te videbit nec improbam, nec curiosam, nec ornatus amantem, non superfluos sumtus expetentem, sed praesentibus contentam; tunc te consulentem feret. </div>
            <div type="sub" n="7">Si autem verbis philosopheris, rebus vero contraria feceris, tunc loquacitatem tuam damnabit. </div>
            <div type="sub" n="8">Sin verbis simul et operibus doctrinam inferas; tunc te excipiet atque magis obtemperabit: ut cum aurum non quaeres, neque margaritas, neque vestimentorum magnificentiam; </div>
            <div type="sub" n="9">sed horum loco, modestiam, temperantiam, benevolentiam: utque ex teipsa haec afferes, sic ab illo eadem exiges. </div>
            <div type="sub" n="10">Nam si quid ad placendum viro sit agendum, animam oportet, non corpus ornare, imo corrumpere. Neque enim ita te illi amabilem aurum reddet, ut temperantia et benevolentia, atque animus ad vitam pro marito ponendam paratus. </div>
            <div type="sub" n="11">Haec viros capiunt. Nam cultus ille superfluus displicet illi, rem familiarem coarctat, et sumtum et curas parit. At quae prius dicta sunt, virum uxori copulant. </div>
            <div type="sub" n="12">Benevolentia quippe, amicitia, desiderium, nec curas, nec impensam exigunt. Imo contrarium omnino. Ornatus quidem ille a consuetudine fastidium ingenerat. </div>
            <div type="sub" n="13">Animae vero ornatus quotidie floret, et majorem accendit flammam. Itaque si viro placere velis, orna animam castitate, pietate, rei domesticae cura. </div>
            <div type="sub" n="14">Haec maxime alliciunt, et nunquam desinunt. Hunc ornatum non senectus solvit, non morbus aufert; sed corporis cultum, diuturnum tempus atterit, morbus consumit, aliaque multa perdunt. </div>
            <div type="sub" n="15">At animae bona his omnibus sunt superiora. Ille ornatus invidiam parit et zelotypiam; hic vero a morbo quovis, et a vana gloria liber est. </div>
            <div type="sub" n="16">Hoc pacto res domestica facilior erit, et proventus uberior, quando aurum non corpori tuo circumpositum erit, nec manus ligabit; </div>
            <div type="sub" n="17">sed pro necessariis expendetur usibus; ut in cibum servorum, filiorum curam necessariam, aliaque rationi consentanea. </div>
            <div type="sub" n="18">Alioquin si haec in luxum praeponantur, dum cor angitur, quod lucrum? quae utilitas? tantum cultum non sinit dolor aspicere. </div>
            <div type="sub" n="19">Scitis enim, scitis utique, quod si quis mulierem omnium ornatissimam videat, delectari non potest si animus sit in moerore; qui enim vult delectari, hilaris sit oportet. </div>
            <div type="sub" n="20">Si autem aurum totum ad ornandum uxoris corpus insumtum est, in angustia rei familiaris nulla potest esse heri voluptas. Quapropter si vultis placere viris, dabitis voluptati locum. </div>
            <div type="sub" n="21">Dabitis porro si talem cultum et ornatum tollatis. Haec quippe omnia sponsalium tempore quamdam videntur habere voluptatem; demumque tempore marcescunt. </div>
            <div type="sub" n="22">Si enim caelum tam pulcrum, solem tam splendidum, cui nullum par esse corpus dixeris, ob consuetudinem non usque adeo miramur, quomodo ornatum corpus diu mirabimur? </div>
            <div type="sub" n="23">Hoc dico quod velim vos ornari vero cultu, quem Paulus praecepit: Non auro et margaritis, aut veste preciosa; sed quod decet mulieres promittentes pietatem per opera bona. </div>
            <div type="sub" n="24">Sed vis externis placere, ab iisque laudari? Certe non castae mulieris est desiderium. At si velis etiam illos habebis et amatores, et castitatis laudatores. </div>
            <div type="sub" n="25">Illam enim talem mulierem nemo aequus aestimator laudabit; sed lascivi tantum et molles homines. Imo ne hi quidem laudabunt, sed illis maledicent, cum mulieris lasciviam intuebuntur. </div>
            <div type="sub" n="26">Probam vero hanc mulierem et hi et illi omnesque laudabunt; quippe qui nihil ab illa mali acceperint, sed philosophiae doctrinam: magna apud homines laus aderit, magna apud Deum merces. </div>
            <div type="sub" n="27">Hunc ergo quaeramus ornatum, ut et hic cum libertate vivamus, et futura consequamur bona: quae nos omnes assequi contingat, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="62">
         <div type="title" n="title">Commentarius </div>
         <div type="title" n="title_2">[Homilia LXII] </div>
         <div type="sec" n="1">
            <div type="sub" n="1">Erat autem quidam languens Lazarus a Bethania, ex castello Mariae et Marthae sororis ejus. Maria autem erat ea quae unxit Dominum unguento. </div>
            <div type="sub" n="2">Multi cum aliquos vident homines Deo acceptos, in aerumnam quampiam, ut morbum, paupertatem, aut quid simile incidisse, perturbantur, nescii Deo amicis id maxime competere. </div>
            <div type="sub" n="3">Nam Lazarus ex Christi amicis erat, et infirmabatur: id quod dicebant ii qui miserunt: Ecce quem amas infirmatur. Sed locum altius repetamus. </div>
            <div type="sub" n="4">Erat, inquit, quidam languens Lazarus a Bethania. Non abs re dixit unde esset Lazarus; sed ea de causa, quam postea dicturus est. </div>
            <div type="sub" n="5">Interim vero praesentia tractemus. Sorores utiliter indicat, et Mariam quae in aliquo praestabat, hoc adjiciens, Erat autem Maria quae Dominum unxerat unguento. </div>
            <div type="sub" n="6">Hic quidam quaestionem movent: Cur Dominus hoc mulierem facere permiserit? Primo itaque discas oportet, non hanc esse meretricem de qua Matthaeus et Lucas; sed aliam honestam mulierem. </div>
            <div type="sub" n="7">Illae namque mulieres erant peccatis onustae: haec vero et honesta et studiosa. Nam Christum excipere curavit. Narrat autem Evangelista sorores quoque ipsum amavisse: et tamen Lazarum mori permisit. </div>
            <div type="sub" n="8">Quare non, ut Centurio et Regulus, relicto fratre aegrotante, Christum adeunt; sed mittunt? Admodum Christo fidebant, ipsique familiares erant. </div>
            <div type="sub" n="9">Alioquin mulieres erant infirmae, et luctu detinebantur. Quod enim non ex contemtu sic fecerint, postea demonstrarunt. Quod igitur haec illa non esset palam est. </div>
            <div type="sub" n="10">Sed illam, inquies, cur admisit Christus? Ut solveret nequitiam, ut humanitatem exhiberet, ut discas nullum esse morbum, qui ejus bonitatem superet. </div>
            <div type="sub" n="11">Ne itaque hoc tantum respicias quod illam admiserit, sed et illud considera, quomodo mutaverit? </div>
            <div type="sub" n="12">Et cur hanc memorat historiam Evangelista; imo vero quid nos vult docere cum ait: Amabat autem Jesus Martham et sororem ejus, et Lazarum? Ne unquam indignemur vel aegre feramus, si viri virtute praediti et Dei amici, in morbum incidant. </div>
            <div type="sub" n="13">Ecce quem amas infirmatur. In commiserationem Christum pertrahere volebant. </div>
            <div type="sub" n="14">Adhuc enim hominem esse putabant, quod ex dictis eorum arguitur, Si fuisses hic, non fuisset mortuus; neque dixerunt, Ecce Lazarus infirmatur; sed, Ecce quem amas, infirmatur. </div>
            <div type="sub" n="15">Quid ergo Christus? Haec infirmitas non est ad mortem, sed pro gloria Dei, ut glorificetur Filius Dei per eam. </div>
            <div type="sub" n="16">Vide quomodo rursum eamdem dicat gloriam suam et Patris; cum enim dixisset Dei, subdidit, Ut glorificetur Filius Dei. Haec infirmitas non est ad mortem. </div>
            <div type="sub" n="17">Cum enim illic biduo mansurus esset, remittit illos ut haec nuncient. Qua in re mirandum est, quod sorores cum audissent non esse ad mortem, et postea mori vidissent, offensae non fuerint, rem contra cessisse cernentes. </div>
            <div type="sub" n="18">Verum accesserunt, nec putarunt mentitum illum esse. Illa autem particula, ut, non causalis est, sed eventum significat; alia namque fuit morbi causa: illo autem ad Dei gloriam usus est. </div>
            <div type="sub" n="19">Et cum haec dixisset, mansit in eo loco duos dies. Cur mansit? Ut exspiraret ille et sepeliretur: ne quis diceret, nondum defunctum suscitavit, sopitus tantum erat, vel, solutus, defecerat: non mors erat. </div>
            <div type="sub" n="20">Ideo tanto tempore manet, ut illo jam corrupto dicere possent, jam foetet. Deinde dicit discipulis: Eamus in Judaeam. Cur cum nusquam ita praedixerit, hic praedicit? </div>
            <div type="sub" n="21">Valde timebant: et quia sic affecti erant, praedicit, ne statim turbentur. Quid vero discipuli? Nunc quaerebant te Judaei lapidare, et rursus eo vadis? </div>
            <div type="sub" n="22">Timebant enim etiam ei, sed sibi magis; nondum enim perfecti erant. Quapropter timore exagitatus Thomas dicit ei: Eamus, ut et nos moriamur. </div>
            <div type="sub" n="23">Infirmior namque et magis incredulus quam caeteri erat. Sed vide quomodo Christus dictis suis illos confirmet. Nonne duodecim horae sunt diei? </div>
            <div type="sub" n="24">Vel hoc dixit, ut declararet nihil timendum esse nullius sibi mali conscio; sed eum qui male fecerit puniendum. </div>
            <div type="sub" n="25">Quare nobis nihil timendum, cum nihil morte dignum fecerimus; vel sic intelligas, qui lucem hujus mundi videt, in tuto est; si autem ille in tuto est, multo magis is qui mecum est, nisi a me discesserit. </div>
            <div type="sub" n="26">His verbis illos confirmavit, et necessariam causam subdidit, cur illo migrandum esset, et postquam declarasset, non ituros Jerosolymam, sed Bethaniam, dixit: Lazarus amicus dormit, et vado ut illum excitem. </div>
            <div type="sub" n="27">Hoc est, non iterum vado cum Judaeis disputaturus et congressurus, sed amicum nostrum excitaturus. Dicunt discipuli: Domine, si dormit, salvus erit. </div>
            <div type="sub" n="28">Id vero non sine causa dixerunt, sed ut impedirent quominus iret. Dicis, inquiunt, illum dormire? ergo nihil cogit illo abire. Atqui ille ideo dixerat, amicus noster, ut ostenderet necessariam esse profectionem. </div>
         </div>
         <div type="sec" n="2">
            <div type="sub" n="1">Quia vero illi segniores erant, dixit tandem, mortuus est. Primo itaque ut fastum tolleret, sic loquutus fuerat; cum autem id illi non intelligerent, adjecit, Mortuus est, et gaudeo propter vos. </div>
            <div type="sub" n="2">Cur propter vos? Quod absens praedixerim; itaque cum resuscitavero, nulla remanebit suspicio. </div>
            <div type="sub" n="3">Viden’ quomodo adhuc imperfectiores essent discipuli, nec ejus virtutem ut par erat cognoscerent? quod ex metu illorum animos turbante proveniebat. </div>
            <div type="sub" n="4">Et cum dixit, dormit, addidit, Vado ut excitem eum; cum autem dixit, mortuus est, non jam addidit, Vado ut suscitem eum. </div>
            <div type="sub" n="5">Non enim volebat ex verbis praedicere quae opere confirmaturus erat, nos semper docens vanam gloriam esse fugiendam, neque temere esse promittendum. </div>
            <div type="sub" n="6">Quod si rogatus hoc centurioni fecit; dixit enim, Ego veniam, et curabo eum; id dixit, ut ejus fidem ostenderet. </div>
            <div type="sub" n="7">Si quis vero dixerit, Cur somnum suspicabantur esse discipuli, neque noverunt mortuum esse, cum diceret, Vadam et curabo eum? </div>
            <div type="sub" n="8">Stultum enim erat si putarent Jesum quindecim stadia confecturum esse, ut illum expergefaceret. Respondebo, putasse illos hoc aenigma esse, ut alia multa quae dicebat. </div>
            <div type="sub" n="9">Omnes itaque Judaeorum impetum formidabant; omnium maxime Thomas, ideo dixit, Eamus ut et nos moriamur cum eo. </div>
            <div type="sub" n="10">Quidam vero dicunt, ipsum mori optasse. Sed non ita res est: nam potius ex timore loquebatur. Sed non increpatus fuit. Ejus enim infirmitatem adhuc tolerabat; demum certe is omnium fortissimus effectus est et insuperabilis. </div>
            <div type="sub" n="11">Nam quod admiratione dignum est, is quem ita infirmum ante crucem vidimus, post crucem et post resurrectionis fidem ferventissimum omnium conspicimus. Tanta est Christi virtus. </div>
            <div type="sub" n="12">Nam qui cum Christo Bethaniam ire non audebat, hic Christo non praesente orbem fere percurrit, in mediis populis versabatur sanguinariis, qui illum interficere quaerebant. </div>
            <div type="sub" n="13">Si autem stadiis quindecim distabat Bethania, quae sunt milliaria duo, quomodo quatriduanus erat Lazarus? Mansit duobus diebus, et pridie venerat nuncius, eo ipso mortis die. </div>
            <div type="sub" n="14">Deinde quarta die advenit. Ideo donec vocaretur exspectavit; neque non accersitus venit, ne qua oriretur suspicio. </div>
            <div type="sub" n="15">Neque ipsae, quae amabantur venerunt; sed alii mittuntur. Erat autem Bethania quasi stadiis quindecim. </div>
            <div type="sub" n="16">Hinc significatur multos ex Jerosolymis adfuisse; nam statim adjicit: Multos ex Judaeis adfuisse qui consolarentur eas. </div>
            <div type="sub" n="17">Quomodo a Christo dilectas Judaei consolabantur? Atqui convenerant ut si quis Christum confiteretur, extra synagogam fieret? </div>
            <div type="sub" n="18">Vel ob calamitatis magnitudinem, vel quia ut nobiliores venerabantur; vel forte qui non improbi erant, venerunt: multi enim ex ipsis crediderunt. </div>
            <div type="sub" n="19">Haec porro dicit Evangelista, Lazari mortem confirmans. Cur porro Christo obviam venit sine sorore comite? </div>
            <div type="sub" n="20">Vult seorsim illum adire et rem nunciare. Postquam autem Christus spem bonam indiderat, tunc abit, et Mariam vocat, et occurrit illi, luctu adhuc vigente. </div>
            <div type="sub" n="21">Viden’ amoris magnitudinem? Haec est de qua dicebat: Maria vero optimam partem elegit. Quomodo ergo, inquies, Martha nunc ferventior videtur? </div>
            <div type="sub" n="22">Non erat haec ferventior: sed illa nihil didicerat. Nam Martha imbecillior erat. Cum enim tot tantaque audisset, adhuc tamen dicit, Jam foetet, quatriduanus est enim. </div>
            <div type="sub" n="23">Illa vero, etsi nihildum audisset, nihil hujusmodi loquuta est; sed statim credens dixit: Domine, si fuisses hic, frater meus non fuisset mortuus. </div>
         </div>
         <div type="sec" n="3">
            <div type="sub" n="1">Videte quanta sit mulierum philosophia, etiamsi imbecilla mente essent? </div>
            <div type="sub" n="2">Viso namque Christo non statim in luctum, in planctum, in gemitum erumpunt, ut nos solemus, quando notos quospiam ad luctum venientes conspicimus. </div>
            <div type="sub" n="3">Sed statim illae magistrum mirantur. Credebant utique ambae in Christum; sed non ut par erat. </div>
            <div type="sub" n="4">Nondum enim perfecte sciebant, nec Deum esse, neque sua potestate et auctoritate haec facere: quod utrumque ipsas edocuit. </div>
            <div type="sub" n="5">Quod autem ignorarent patet ex eo quod his verbis, Si fuisses hic, frater noster non esset mortuus; addiderint, quaecumque petieris a Deo, dabit tibi; quasi de virtute praedito et conspicuo viro loquentes. </div>
            <div type="sub" n="6">Vide autem quid Christus respondeat: Resurget frater tuus; illud confutans, quaecumque petieris. Neque enim dixit, Petam; sed quid? Resurget frater tuus. </div>
            <div type="sub" n="7">Si dixisset enim: O mulier! adhuc terram respicis? alieno non egeo auxilio, a meipso omnia facio; haec molesta fuissent, et mulierem offendissent. </div>
            <div type="sub" n="8">Nunc vero dicens, resurget, medium tenuit modum, et per sequentia ea quae dixi subindicavit. </div>
            <div type="sub" n="9">Dicente enim illa, Scio quia resurget in novissimo die, clarius suam ostendit auctoritatem, dicens, Ego sum resurrectio et vita; commonstrans se non alterius auxilio egere, siquidem ipse vita est. </div>
            <div type="sub" n="10">Quod si alterius egeret opera, quomodo ipse fuerit resurrectio et vita? Sed non tam clare dixit, subindicavit tamen. </div>
            <div type="sub" n="11">Rursum illa dicente, quaecumque poposceris, ille reponit: Qui credit in me, etiamsi mortuus fuerit, vivet. Ostendens se bonorum datorem esse, et a se petendum esse. </div>
            <div type="sub" n="12">Et omnis qui vivit, et credit in me, non morietur in aeternum. Vide quomodo mentem ejus erigat. Non enim tantum quaerebatur resurrectio Lazari. </div>
            <div type="sub" n="13">Sed oportebat et hanc et qui praesentes cum illa erant, resurrectionem ediscere. Propterea antequam suscitet eum, verbis philosophatur. </div>
            <div type="sub" n="14">Quod si resurrectio sit et vita, non loco circumscribitur, sed ubique sanare potest. Si vero dixissent ut centurio, Dic verbo, et sanabitur puer meus, id profecto fecisset. </div>
            <div type="sub" n="15">Quia vero illum ad se vocabant, et ut veniret rogabant; ideo obtemperavit, ut illas a tam humili, quam de se habebant opinione retraheret: et ad locum venit, et tamen dum sese attemperat ostendit posse se, etiam dum absens est, sanare, ideo tardat. </div>
            <div type="sub" n="16">Non enim vulgata fuisset gratia repente collata, nisi foetorem emisisset. Et unde sciebat mulier futuram resurrectionem? </div>
            <div type="sub" n="17">Audierat Christum multa de resurrectione loquentem; sed nunc videre cupiebat. Et vide quomodo adhuc humi versetur. </div>
            <div type="sub" n="18">Cum audisset enim, Ego sum resurrectio et vita, non respondit, Resuscita eum. Sed quid? Credo quia tu es Christus Filius Dei. </div>
            <div type="sub" n="19">Quid ergo Christus illi: Omnis qui credit in me, etiamsi mortuus fuerit, vivet, si hac nempe morte mortuus fuerit; et omnis qui vivit et credit in me, non morietur, illa videlicet morte. </div>
            <div type="sub" n="20">Cum igitur ego sim resurrectio; ne turberis si jam mortuus fuerit; sed crede. Haec enim non mors est. </div>
            <div type="sub" n="21">Interim illam de eventu consolatus est: spemque adjecit, tum dicens eum esse resurrecturum, tum haec proferens, Ego sum resurrectio; tum etiam quia si resurgat et iterum moriatur, nihil mali passurus sit. </div>
            <div type="sub" n="22">Itaque non est haec mors formidanda; hoc est, neque ipse mortuus est, neque vos moriemini. Credis hoc? Ait illa: Credo quia tu es Christus Filius Dei, qui in mundum venisti. </div>
            <div type="sub" n="23">Videtur mulier Christi dictum non intellexisse. Novit certe magnum esse quidpiam, sed totum non intellexit. Ideo de alia re interrogata de alia respondet. </div>
            <div type="sub" n="24">Id vero interim lucrata est, quod luctum poneret. Haec quippe virtus est verborum Christi. Ideo illa praevenit, haec sequuta est. </div>
            <div type="sub" n="25">Nam benevolentia erga magistrum, re praesenti non multum affici permittebat. Itaque cum gratia mens quoque mulierum philosophabatur. </div>
         </div>
         <div type="sec" n="4">
            <div type="sub" n="1">Verum nunc, praeter alia mala, hic quoque mulierum morbus obtinet. Nam in luctu et planctu ostentationem affectant, brachia nudant, crines discerpunt, genas laniant; </div>
            <div type="sub" n="2">aliae ob dolorem; aliae ad ostentationem; aliae impudico animo brachia nudant, viris intuentibus. </div>
            <div type="sub" n="3">Quid facis, o mulier? Te in medio foro turpiter nudas, quae Christi membrum es, idque in foro viris praesentibus? </div>
            <div type="sub" n="4">Crines vellicas, vestem discindis, magnos ejulatus emittis, choream circum efficis, et maenadum illarum imaginem servas, nec te putas Deum offendere? </div>
            <div type="sub" n="5">Quae illa insania? Annon Gentiles ridebunt? annon fabulas nostra esse putabunt? Dicent enim, Nulla est resurrectio; sed Christianorum dogmata ridicula sunt, fraudes, fallaciae. </div>
            <div type="sub" n="6">Ac si enim nihil post hanc vitam supersit, ita lugent apud illos mulieres, nihil attendunt scripturis suis. Figmenta sunt illa omnia ut ipsae comprobant. </div>
            <div type="sub" n="7">Si enim crederent eum qui mortuus est, non vere mortuum esse, sed ad meliorem vitam translatum; </div>
            <div type="sub" n="8">non illum quasi jam ultra non esset lugerent, non ita se macerarent, non illas emitterent voces incredulitatis plenas: Non te amplius videbo, non te recuperabo. </div>
            <div type="sub" n="9">Fabulae apud illos omnia sunt. Quod si id quod caput omnium bonorum est non credunt, multo minus credent caetera. Non tam effeminati gentiles sunt. Multi apud illos philosophantur. </div>
            <div type="sub" n="10">Audiens gentilis mulier filium in pugna cecidisse, statim sciscitata est: quomodo se res publica haberet: </div>
            <div type="sub" n="11">aliusque philosophus coronatus, ut audivit filium pro patria cecidisse, sublata corona sciscitatus uter ex duobus, cum quis esset didicisset, coronam statim reposuit. </div>
            <div type="sub" n="12">Multi in deorum suorum honorem filios filiasque mactandos tradidere. Lacaenae autem mulieres filios hortantur, ut scutum ex praelio referant, vel super ipsum mortui referantur. </div>
            <div type="sub" n="13">Pudet me ita gentiles philosophari, dum nos turpiter agimus. Qui nihil de resurrectione norunt, perinde agunt ac si nossent; qui norunt resurrectionem, ita se gerunt ac si illam ignorarent. </div>
            <div type="sub" n="14">Multi quod propter Deum non facerent ex humano pudore faciunt. </div>
            <div type="sub" n="15">Opulentiores enim mulieres capillos non vellunt, brachia non nudant; quod quidem summopere improbandum, non quod non nudent; sed quia non pietatis causa, ac ne turpes videantur, hoc faciunt. </div>
            <div type="sub" n="16">Pudor luctum cohibet, Dei metus non cohibet? et quomodo haec non admodum improbanda? Oporteret ergo quod opulentae faciunt quia opulentae sunt, id pauperes ob Dei timorem facere. </div>
            <div type="sub" n="17">Nunc omnia inverso ordine fiunt: illae ob vanam gloriam philosophantur, hae ob pusillanimitatem turpiter agunt. Quid hac inaequalitate deterius? Omnia hominum gratia facimus. </div>
            <div type="sub" n="18">Verba quoque stultitiae plena et ridicula proferunt. Dominus quidem dicit: Beati qui lugent, de iis loquens, qui peccata lugent: nemoque illo luget luctu, nec curat si pereat anima. </div>
            <div type="sub" n="19">Hoc non jussi sumus facere, et facimus. Quid ergo, inquies, hominem deflere non licebit? Hoc non veto; sed tunsiones, sed immoderatos fletus: non sum ferinus, non inhumanus. </div>
            <div type="sub" n="20">Scio naturam flecti, et quotidianam requirere consuetudinem. Non possumus non lugere, quod et Christus ostendit. Lacrymatus enim est de Lazaro. Hoc et tu facito. </div>
            <div type="sub" n="21">Lacrymare, sed leniter, sed pudenter, sed cum timore Dei. Si sic lacrymeris, non lacrymaris quasi resurrectionem non credens, sed quasi separationem non ferens. </div>
         </div>
         <div type="sec" n="5">
            <div type="sub" n="1">Nam illos etiam qui peregre proficiscuntur lacrymis prosequimur; sed non quasi desperantes. </div>
            <div type="sub" n="2">Sic et tu lacrymas emitte, ac si proficiscentem praemitteres. Haec non jubens, sed humanae me infirmitati attemperans dico. </div>
            <div type="sub" n="3">Nam si peccator erat is qui defunctus est, qui saepe Deum offenderit, deflendus utique est; imo non deflendus tantum, cum id nihil ipsi afferat utilitatis; sed ea facienda sunt, quae possint illum juvare, ut eleemosynae, oblationes. </div>
            <div type="sub" n="4">Hinc etiam laetandum est, quod omnis malitiae occasio ipsi ablata sit. Si vero justus sit, exsultandum, quod in tuto sit collocatus, et liber ab incerto futuro statu. </div>
            <div type="sub" n="5">Si juvenis sit, gaudendum quod cito ereptus sit hujus vitae malis; si senex, quod eo diutius sit usus, quod maxime desiderabile videbatur. </div>
            <div type="sub" n="6">Tu vero his praetermissis omnibus, ancillas ad luctum incitas, quasi in defuncti honorem, quod extremum dedecus est. </div>
            <div type="sub" n="7">Honor enim defuncto sunt, non fletus, non ejulatus, sed hymnorum psalmorumque cantus, optimaque vita. </div>
            <div type="sub" n="8">Ille namque digressus cum Angelis versabitur, etiamsi funeri nemo adsit; qui porro improbus moritur, etsi totam civitatem exsequiis praesentem habeat, nihil inde lucrabitur. </div>
            <div type="sub" n="9">Vis defunctum cohonestare, alia adhibe, eleemosynas, beneficia, ministeria. Quid ex tot fletibus lucri? </div>
            <div type="sub" n="10">Ego aliud gravius audivi: multas nempe esse quae per fletus amatores alliciunt, dum vehementia luctus maritalis amoris famam sibi comparant. </div>
            <div type="sub" n="11">O diabolicum inventum! o satanicum artificium! Usquequo terra et cinis; usquequo sanguis et caro erimus? Respiciamus in caelos: spiritualia cogitemus. </div>
            <div type="sub" n="12">Quomodo Gentiles arguemus? quomodo de resurrectione cum illis agemus, quomodo de virtutibus? Qua securitate vivemus? An ignoras ex moerore provenire mortem? </div>
            <div type="sub" n="13">Dolor enim mentem obtenebrans, non modo nihil ut par esset videre sinit, sed multum infert damni. </div>
            <div type="sub" n="14">Illo itaque modo Deum offendimus, ac neque nobis, neque defuncto prosumus; hac autem ratione Deo placemus, et ab hominibus celebramur. </div>
            <div type="sub" n="15">Nam si nos non concidamus, cito moeroris reliquias aufert; sin indignemur, nos dolori quasi dedititios reddit. Si gratias agamus, non dolebimus. </div>
            <div type="sub" n="16">Et quomodo potest, inquies, non lugere, qui filium, aut filiam, aut uxorem amisit? Non dico non lugendum, sed non sine modo lugendum esse. </div>
            <div type="sub" n="17">Si enim cogitemus Deum abstulisse, nosque seu virum seu filium mortalem habere, cito consolationem admittemus. Indignari namque est eorum qui majus quidpiam requirunt, quam natura ferat. </div>
            <div type="sub" n="18">Homo et mortalis natus es, cur doles quod secundum naturam contigerit? An doles quod comedas ad vitam servandam? Num quaeris sine cibo vivere? </div>
            <div type="sub" n="19">Sic circa mortem facito, nec quaeras immortalitatem, mortalis cum sis. Hoc semel definitum est. Ne doleas, ne te maceres, sed fer ea quae omnibus statuta sunt. Dole de peccatis. </div>
            <div type="sub" n="20">Hic optimus luctus est, haec maxima philosophia. Haec ergo perpetuo defleamus, ut illic gaudium consequamur, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="63">
         <div type="title" n="title">Commentarius </div>
         <div type="title" n="title_2">[Homilia LXIII] </div>
         <div type="sec" n="1">
            <div type="sub" n="1">Nondum autem venerat Jesus in castellum; sed erat in loco ubi occurrit ei Martha. Judaei autem, qui erant cum illa, et cetera. </div>
            <div type="sub" n="2">Magnum bonum est philosophia. Philosophiam dico nostram, non externam. Gentilis enim philosophia verba et fabulae sunt: fabulaeque illae nihil ad philosophiam pertinent. </div>
            <div type="sub" n="3">Omnia quippe apud illos gloriae causa fiunt. Magnum itaque bonum philosophia est, quae nobis vel in hac vita vicem suam reddit. </div>
            <div type="sub" n="4">Nam qui divitias contemnit, jam hic utilitatem decerpit, superfluis inutilibusque curis vacuus. Qui gloriam calcat, jam hic mercedem suam recipit, cum nullius sit servus, sed vera libertate liber. </div>
            <div type="sub" n="5">Qui caelestia desiderat, hic praemium accipit, cum praesentia omnia nihil esse existimet, et dolorem omnem facile superet. En igitur mulierem philosophantem, quae hic mercedem suam accepit. </div>
            <div type="sub" n="6">Cum enim lugenti et moerenti omnes assiderent, non exspectavit ad se venientem magistrum, neque dignitatem servavit, neque luctu detenta fuit. </div>
            <div type="sub" n="7">Nam praeter hanc miseriam, quae lugent, hoc morbo laborant quod velint a praesentibus in honore haberi. Secus illa, statim atque audivit, cito venit ad illum. </div>
            <div type="sub" n="8">Jesus autem nondum in vicum advenerat. Lento enim gradu veniebat, ne ad signum edendum accurrere videretur, sed rogatus venire. </div>
            <div type="sub" n="9">Vel hoc subindicare vult Evangelista cum ait, cito surrexisse illam; vel declarat ita accurrisse, ut adventum ejus praeverteret. </div>
            <div type="sub" n="10">Venit autem non sola, sed cum Judaeis qui domi erant; et perquam prudenter ei soror clam magistri adventum significavit, ne coetum turbaret; neque surgendi causam dixit: alioquin multi recessissent. </div>
            <div type="sub" n="11">Nunc autem illam omnes quasi ad luctum proficiscentem sequuntur: et forte hinc etiam mortuum fuisse Lazarum confirmatur. Et procidit ad pedes ejus. </div>
            <div type="sub" n="12">Ferventior haec erat, quam soror ejus. Non turbam reverita est, non suspicionem quam circa illum habebant: multi enim ipsi erant inimici qui dicebant: Non poterat hic qui aperuit oculos caeci nati, facere ut hic non moreretur? </div>
            <div type="sub" n="13">Sed praesente magistro humanam omnem rationem expulit, unumque curabat magistri honorem. Et quid dicit? Domine, si fuisses hic, frater meus non fuisset mortuus. </div>
            <div type="sub" n="14">Quid vero Christus? Nihil adhuc cum illa loquitur, neque dixit eadem quae sorori dixerat: turba quippe multa aderat, et non erat haec loquendi tempus. </div>
            <div type="sub" n="15">Sed se attemperat ac demittit, atque humanam sibi naturam esse declarans, tantisper lacrymatur, et signum differt interim. </div>
            <div type="sub" n="16">Quia enim magnum erat miraculum, et quale raro fecerat, multique per illud credituri erant, ne si turba absente factum esset, non crederetur, nihilque illis prodesset, multos attrahit testes in hoc illis se attemperans, ne praedam amitteret. </div>
            <div type="sub" n="17">Humanam autem exhibet naturam: lacrymatur enim et turbatur. Solet quippe luctum humanus affectus excitare. </div>
            <div type="sub" n="18">Deinde affectum corripiens: illud enim, infremuit spiritu, hoc significat: turbationem cohibuit, et sic interrogat? Ubi posuistis eum? ne flendo interrogaret. </div>
            <div type="sub" n="19">Cur autem interrogat? Quod nollet sese proferre; sed omnia cuperet ab illis ediscere rogatus; ita ut omni suspicione liberum foret signum. </div>
            <div type="sub" n="20">Dicunt illi, Veni, et vide. Lacrymatus est Jesus. Viden’ ipsum nullum adhuc resurrectionis signum dedisse: atque accedere non ut suscitaturum, sed ut lacrymaturum? id quod significant Judaei, qui dicebant: </div>
            <div type="sub" n="21">Ecce quomodo amabat eum. Quidam autem ex illis dicebant: Non poterat hic, qui aperuit oculos caeci, facere ut et hic non moreretur? </div>
            <div type="sub" n="22">Ne in calamitatibus quidem nequitiam represserant. Atqui facturus est rem longe mirabiliorem; nam longe mirabilius est post mortem ad vitam revocare, quam instantem mortem depellere. </div>
            <div type="sub" n="23">Ex quo ergo ejus virtutem mirari par erat, illum calumniantur: confitentur tamen ipsum oculos caeci aperuisse: et cum oportuisset ideo mirari, illi contra criminantur, quod hoc etiam non fecerit. </div>
            <div type="sub" n="24">Neque inde solum probatur illos perverso fuisse animo; sed quod cum nondum advenisset, nec quidpiam praestitisset, criminationibus praevertant, non exspectato rei fine. Viden’ quam corupto essent judicio? </div>
         </div>
         <div type="sec" n="2">
            <div type="sub" n="1">Venit ergo ad monumentum, et rursus affectum corripit. Cur de industria identidem dicit Evangelista lacrymatum illum esse, et infremuisse? </div>
            <div type="sub" n="2">Ut discas illum vere natura nostra indutum fuisse. Quia enim plura de seipso, majoraque quam quivis alius palam dixerat, rursum in corporeis humiliora dicit. </div>
            <div type="sub" n="3">Nihil de ipsius morte, ut reliqui Evangelistae, narrat hic; quod tristis, quod in agonia esset; sed contra quod supinos prostraverit; quod illic omisit, hic supplevit, dum luctum ejus memorat. </div>
            <div type="sub" n="4">Nam de morte disserens dicebat: Potestatem habeo ponendi animam meam: et nihil abjectum ibi loquitur. </div>
            <div type="sub" n="5">Ideo autem in passione multa illi humana adscribunt, hinc comprobantes veram incarnationem esse: Matthaeus ab agonia, a perturbatione, a sudore; hic a luctu id suadet. </div>
            <div type="sub" n="6">Si enim nostrae non fuisset naturae, non a luctu semel et iterum correptus fuisset. Quid vero Jesus? a criminibus non se defendit: </div>
            <div type="sub" n="7">quid enim opus erat verbis confutare eos qui mox operibus erant confutandi? Id quod minus molestum erat, et magis poterat illos pudefacere. </div>
            <div type="sub" n="8">Ait autem: Tollite lapidem. Cur non absens vocavit et surgere jussit? imo, cur non adhuc superposito lapide suscitavit? </div>
            <div type="sub" n="9">Nam qui poterat corpus mortuum voce movere, et animatum ostendere, multo magis voce lapidem removisset: qui vinctum fasciis, et impeditum, voce ut ambularet effecit, longe facilius lapidem removisset. </div>
            <div type="sub" n="10">Quid dico? Etiam absens hoc facere potuit. Cur ergo non fecit? Ut ipsos miraculi testes faceret: ne idipsum dicerent quod circa caecum: hic est, non est hic. </div>
            <div type="sub" n="11">Ipsae namque manus, et quod venisset ad sepulcrum, testimonio erant eumdem ipsum esse. Quare si non eo advenissent, putaturi erant aut phantasma esse, aut alium et non illum esse quem videbant. </div>
            <div type="sub" n="12">Nunc autem cum ad sepulcrum venerint, lapidem removerint, jussique ligatum a vinculis solverint, et amici qui ex sepulcro retulerant, ex pannis illum agnoverint, quod sorores non abscesserint, quod altera dixerit, Jam foetet, quatriduanus enim est; </div>
            <div type="sub" n="13">jam haec omnia abunde poterant improbos ipsi miraculi testes cohibere. Ideo praecipit illis ut lapidem a sepulcro amoverent: ostendens se ipsum suscitare: </div>
            <div type="sub" n="14">ideo etiam interrogat, Ubi posuistis eum? ut qui dixerant, Veni et vide; et qui duxerant illum, dicere non possint alium fuisse suscitatum: ut et vox et manus testificarentur; </div>
            <div type="sub" n="15">vox dicendo, Veni et vide; manus lapidem tollendo et fascias solvendo; visus quoque et auditus, hic vocem audiendo, ille exeuntem videndo; olfactus quoque testis, qui odorem excepit; Jam foetet, inquit, quatriduanus enim est. </div>
            <div type="sub" n="16">Jure ergo dixi, non intellexisse mulierem hoc Christi dictum, Etiam si mortuus fuerit, vivet. Vide ergo quid nunc dicat, quasi res ob diuturnitatem amplius fieri non possit. </div>
            <div type="sub" n="17">Res enim stupenda erat quatriduanum et corruptum cadaver suscitare. Discipulis quidem dixit, Ut glorificetur Filius Dei, de seipso loquens; mulieri vero ait: Videbis gloriam Dei, de Patre verba faciens. </div>
            <div type="sub" n="18">Viden’ auditorum differentiam diversi sermonis esse causam? In mentem revocat ea quae mulieri dixerat, ac si redarguat, quod oblita sit; vel cum nollet adstantes percellere, placide dicit: Nonne dixi tibi, si credideris, videbis gloriam Dei? </div>
         </div>
         <div type="sec" n="3">
            <div type="sub" n="1">Magnum ergo bonum est fides, magnum utique, et multorum causa bonorum; ita ut homines Dei opera in nomine ipsius edere possint. </div>
            <div type="sub" n="2">Nam si habueritis fidem, inquit, dicetis monti huic, transi hinc, et transibit; ac rursum, Qui credit in me, opera quae ego facio et ipse faciet, et majora his faciet. </div>
            <div type="sub" n="3">Quae majora? ea quae discipuli postea fecere. Nam umbra Petri mortuum suscitavit. Sic enim magis praedicabatur Christi potestas. </div>
            <div type="sub" n="4">Siquidem non tam mirabile erat ipsum viventem miracula edere, quam post mortem ejus alios in nomine ipsius majora praestare posse: </div>
            <div type="sub" n="5">nam argumentum illud non dubium erat resurrectionis ejus: quae si ab omnibus visa fuisset, non ita fuisset credita; potuissent enim dicere phantasma esse. </div>
            <div type="sub" n="6">Qui autem videbat ex solo nomine ejus longe majora signa fieri, quam cum ipse inter homines versaretur, fidem negare non poterat, nisi admodum desiperet. </div>
            <div type="sub" n="7">Magnum itaque bonum fides est, cum ex ferventi animo, amore magno, ardenti corde procedit. </div>
            <div type="sub" n="8">Haec nos philosophos ostendit: haec humanam detegit vilitatem, et missis ratiociniis, de caelestibus philosophatur; imo potius ea quae non potest humana sapientia reperire, ipsa capit et dirigit. </div>
            <div type="sub" n="9">Huic itaque haereamus, neque ratiociniis nostra committamus. Cur, quaeso, Gentiles nihil reperire potuerunt? Annon totam illam externam sapientiam noverant? </div>
            <div type="sub" n="10">Cur piscatores et tentoriorum opifices superare non potuerunt? Nonne quia illi ratiociniis, hi fidei totum commiserant? </div>
            <div type="sub" n="11">Ideo Platonem illi, Pythagoram et alios omnes errones longe superarunt, astrologos, mathematicos, geometras, arithmeticos, </div>
            <div type="sub" n="12">quavis disciplina instructos vicerunt, iisque superiores effecti sunt; ita ut hi vere videantur philosophi, illi autem stulti ac deliri. </div>
            <div type="sub" n="13">Animadverte enim, hos dixisse animam immortalem: nec dixisse modo, sed etiam id suasisse. </div>
            <div type="sub" n="14">Illi vero primo quid esset nesciebant; postquam autem invenerunt, et distinxerunt eam a corpore; divisi sunt inter se, aliis incorpoream illam, aliis corpus esse, et cum corpore dissolvi dicentibus. </div>
            <div type="sub" n="15">Caelum item illi animatum et deum esse dixerunt; piscatores vero opificium esse Dei et dixerunt et suaserunt. </div>
            <div type="sub" n="16">Sed quod Gentiles ratiociniis utantur, nihil mirum; quod autem ii qui fideles esse videntur, animales inveniantur, hoc luctu dignum est. </div>
            <div type="sub" n="17">Ideo hi quoque erraverunt, et alii quidem dicunt se ita nosse Deum ut Deus seipsum novit, quod ne Gentilium quidem quisquam dicere ausus est; </div>
            <div type="sub" n="18">alii dicunt non posse Deum sine passione gignere, nec plus illi tribuunt quam hominibus: alii dicunt nihil prodesse vitam probam, vel rectum institutum. Sed haec confutare non licet per tempus. </div>
         </div>
         <div type="sec" n="4">
            <div type="sub" n="1">Quod autem fides recta nihil prosit, si corrupta vita sit, et Christus et Paulus declarant, qui hoc maxime curant; Christus cum sic docet: Non omnis qui dicit mihi, Domine, Domine, intrabit in regnum caelorum; </div>
            <div type="sub" n="2">et rursum, Multi dicent mihi in illa die: Domine, nonne in nomine tuo prophetavimus? Et tunc confitebor illis, quia nescio vos: discedite a me qui operamini iniquitatem. </div>
            <div type="sub" n="3">Qui enim non sibi attendunt, facile ad nequitiam saepe declinant, etiamsi fidem rectam habeant. </div>
            <div type="sub" n="4">Paulus autem Hebraeis scribens, haec dicit et monet: Pacem cum omnibus persequimini et sanctificationem, sine qua nemo videbit Dominum. </div>
            <div type="sub" n="5">Sanctificationem appellat castitatem, ut unusquisque sua uxore contentus sit, neque aliam adeat. Nam qui sua contentus non est, salvus esse nequit; sed pereat oportet, etsi mille bonis operibus sit instructus. </div>
            <div type="sub" n="6">Fornicantem enim impossibile est intrare in regnum caelorum; imo id jam non fornicatio est, sed adulterium. </div>
            <div type="sub" n="7">Sicut enim alligata viro, si cum altero coeat, adulteratur, sic alligatus uxori, si aliam habeat, adulter est: hic vero non heres erit regni caelorum, sed in gehennam incidet. </div>
            <div type="sub" n="8">Audi quae de his dicit Christus: Vermis eorum non morietur, et ignis non exstinguetur. Nulla enim venia ei qui uxoris consolationem habens, illam, altera admissa, contumelia afficit: haec quippe intemperantia vere est. </div>
            <div type="sub" n="9">Quod si multi jejunandi et precandi causa ab uxore abstinent; qui sua non contentus alteram admittit, quantum sibi ignem accumulat? </div>
            <div type="sub" n="10">Si non licet ei qui uxorem repudiavit et ejecit, cum altera coire, Hoc quippe est adulterium, qui uxorem secum habens, alteram inducit, quantum scelus perpetrat? </div>
            <div type="sub" n="11">Nemo igitur hunc morbum in anima insidere sinat, sed radicitus evellat. Neque enim tam uxorem, quam seipsum laedit. </div>
            <div type="sub" n="12">Adeo grave, adeo venia indignum est hoc peccatum, ut si uxor, invito conjuge etiam idololatra, ab illo separetur, a Deo puniatur; si ab adultero, minime. </div>
            <div type="sub" n="13">Viden’ quantum sit hoc malum? Nam si qua fidelis, inquit, habeat virum infidelem, et ipse consentit habitare cum illa, ne dimittat ipsum. </div>
            <div type="sub" n="14">De adultera secus; sed quid? Si quis dimiserit uxorem suam praeter causam fornicationis, facit eam moechari. Nam si conjugium unum corpus facit; si quis cum meretrice coeat, unum cum illa corpus efficitur. </div>
            <div type="sub" n="15">Quomodo ergo honesta mulier, quae est membrum Christi, talem virum admittat? Aut quomodo sibi junget membrum meretricis? </div>
            <div type="sub" n="16">Et vide quam mira res sit. Quae cum infideli habitat, non est impura; nam sanctificatus est, inquit, vir infidelis in muliere. De meretrice non sic, sed quomodo? </div>
            <div type="sub" n="17">Tollens igitur membra Christi, faciam membra meretricis? Illic sanctitas manet, infideli cum illa habitante; hinc recedit. Grave namque malum est fornicatio, grave utique et immortale afferens supplicium. </div>
            <div type="sub" n="18">Et in hac vita innumera attrahit mala, vitam miseram, nec meliorem, quam eorum qui supplicio afficiuntur, dum in alienam domum furtim, et cum tremore ingreditur, omnesque suspectos habet, tam servos, quam liberos. </div>
            <div type="sub" n="19">Quamobrem obsecro, hoc vos expedire morbo curetis. Sin non obsequamini, ne in sacra limina ingrediamini. </div>
            <div type="sub" n="20">Nam scabiosas et morbidas oves non oportet in bene valentium grege versari, sed ab ovili exigendae sunt, donec morbum deponant. </div>
            <div type="sub" n="21">Nam membra Christi sumus; ne efficiamur membra meretricis. Non est lupanar hic locus, sed Ecclesia: si membra meretricis habeas, ne stes in Ecclesia, ne locum contumelia afficias. </div>
            <div type="sub" n="22">Etiamsi enim gehenna nulla, nullum supplicium esset, post pacta illa et nuptiales lucernas, post justum lectum et liberorum procreationem, post tale consortium, quomodo audes alteri copulari? </div>
            <div type="sub" n="23">Cur non vereris, nec erubescis? An ignoras eos qui post uxoris mortem, aliam ducunt, a multis improbari, etiamsi poenas non daturi sint? </div>
            <div type="sub" n="24">Tu vero uxore superstite, aliam inducis. Ecqua est illa incontinentia? Disce quae hac de re dicta sint: Vermis eorum non morietur, et ignis non exstinguetur. </div>
            <div type="sub" n="25">Minas perhorresce, time supplicium. Non est tanta hic voluptas, quantum illic supplicium. Verum absit ut quis tali sit obnoxius supplicio, sed utinam sanctitatem sectantes videamus Christum, et promissis fruamur bonis; </div>
            <div type="sub" n="26">quae nos omnes assequi contingat, gratia et benignitate Domini nostri Jesu Christi, quicum Patri gloria unaque Spiritui sancto in saecula saeculorum, amen. </div>
         </div>
      </div>
      <div type="hom" n="64">
         <div type="title" n="title">Commentarius </div>
         <div type="title" n="title_2">[Homilia LXIV] </div>
         <div type="sec" n="1">
            <div type="sub" n="1">Jesus autem elevatis sursum oculis dixit: Pater, gratias ago tibi, quoniam audisti me. Ego autem sciebam quia semper me audis, sed propter turbam circumstantem dixi, et cetera. </div>
            <div type="sub" n="2">Quod saepe dixi, hoc et nunc dicam, Christus non tam suam dignitatem, quam salutem nostram respicit, nec quaerit magnum quidpiam dicere, sed quod nos possit ad se trahere. </div>
            <div type="sub" n="3">Ideo pauca magna et sublimia, atque etiam subobscure dicit, humilia vero et abjecta frequenter sermonibus admiscet. </div>
            <div type="sub" n="4">Quia enim haec auditores magis alliciebant, his utitur frequentius. Neque semper sic loquitur, ne postea credituris noceat, neque illa tacet, ne praesentes offendat. </div>
            <div type="sub" n="5">Nam qui abjectam illam mentem deposuerunt, vel ex uno sublimi dogmate totum intelligere potuerunt; qui vero demissiore animo semper erant, nisi haec frequenter audissent, non utique accessissent. </div>
            <div type="sub" n="6">Neque tamen manent postquam tot et tanta audierunt, sed lapidibus impetunt, persequuntur et occidere tentant, blasphemumque vocant: ac cum se Deo aequalem facit dicunt, Hic blasphemat; cum autem dicit, Remittuntur tibi peccata tua, daemoniacum vocant; </div>
            <div type="sub" n="7">ut etiam cum dixit, qui verba sua audiret, morte superiorem esse; cum autem sic loquitur, Ego in Patre et Pater in me, ipsum relinquunt, rursusque offenduntur cum ait se de caelo descendisse. </div>
            <div type="sub" n="8">Si ergo haec etsi rarius dicta, non ferebant tamen, vix certe attendissent, si sublimia semper loquutus fuisset. </div>
            <div type="sub" n="9">Quando igitur dicit: Sicut mandavit mihi Pater, sic loquor; et, a meipso non veni; tunc credunt, ut palam significat Evangelista cum dicit, Haec illo loquente, multi crediderunt in eum. </div>
            <div type="sub" n="10">Si ergo humilia verba ad fidem trahebant, sublimia vero avertebant, annon extremae dementiae fuerit non cogitare humilia verba ad auditorum captum attemperata esse? </div>
            <div type="sub" n="11">Siquidem et alio loco, cum magnum quidpiam loqui vellet, tacuit, et causam silentii addidit, Ne scandalizemus eos, projice hamum in mare. </div>
            <div type="sub" n="12">Quod etiam hic facit. Nam postquam dixerat, Ego sciebam quia semper me audis; addidit, sed propter turbam circumstantem dixi, ut credant. An nostra haec sunt? an humana conjectura? </div>
            <div type="sub" n="13">Cum ergo quis ex scriptis se persuaderi non patitur, quod ipsi de sublimioribus offenderentur, is audiens Christum dicentem se ideo humilia loqui, ne scandalizentur, quomodo suspicari poterit illum ex natura rei loqui, et non per indulgentiam quamdam? </div>
            <div type="sub" n="14">Sic et alibi voce superne delata dicit: Non propter me haec vox facta est, sed propter vos. </div>
            <div type="sub" n="15">Atqui magno licet multa de se humiliter praedicare; vili autem et abjecto non licet magnum quidpiam et sublime de se dicere. </div>
            <div type="sub" n="16">Illud ex attemperatione quadam fit, ut ad audientium imbecillitatem accommodetur, imo magis, ut humilitatem illi exerceant, et vere indutum carne esse sciant, itemque ut doceat auditores, nunquam magnum quidpiam de se loquendum esse; </div>
            <div type="sub" n="17">tum eo quod ipse putaretur Deo adversarius esse, et quod non crederetur a Deo venire, quodque suspicarentur ipsum solvere legem, quod auditores ipsi inviderent, ipsumque odio haberent, quia se dicebat aequalem Deo. </div>
            <div type="sub" n="18">Quod autem is qui vilis abjectusque est, sublimia de se loquatur, nulla potest esse consentanea causa, sed id solum arrogantiae et impudentiae adscribatur, audaciaeque nulla venia dignae. </div>
            <div type="sub" n="19">Cur ergo humilia loquitur, qui ineffabilis illius et magnae substantiae est? Tum iis quas diximus de causis, tum ne putaretur ingenitus esse. </div>
            <div type="sub" n="20">Nam et Paulus tale quidpiam timuisse videtur. Ideo ait: Praeter eum qui illi cuncta subjecit. </div>
            <div type="sub" n="21">Hoc enim vel cogitare impium esset; si enim minor Patre et ex alia substantia fuisset; annon omnia fecisset, ne talis putaretur esse? </div>
            <div type="sub" n="22">Nunc vero contrarium efficit dicens: Si non facio opera ejus qui misit me, nolite mihi credere. Et cum dicit, Ego in Patre, et Pater in me est, aequalitatem nobis subindicat. </div>
            <div type="sub" n="23">Oportuisset enim cum vehementia illam opinionem avertere, si minor fuisset, et nusquam dicere, Ego in Patre, et Pater in me, et, Unum sumus; aut, Qui videt me, videt et Patrem. </div>
            <div type="sub" n="24">Nam cum de virtute sermo erat, dicebat, Ego et Pater unum sumus; et cum de potestate, Sicut enim Pater suscitat mortuos, et vivificat, sic et Filius quos vult vivificat. </div>
            <div type="sub" n="25">Quod non poterat facere si alterius fuisset substantiae. Quod si etiam potuisset, non id dicendum erat, ne suspicarentur unam eamdemque esse substantiam. </div>
            <div type="sub" n="26">Si enim ne suspicentur ipsum esse Deo adversarium, etiam quae sibi non conveniunt saepe loquitur; multo magis tunc oportuit. </div>
            <div type="sub" n="27">Nunc vero cum dicit, Ut honorificent Filium, sicut honorificant Patrem; et, Opera quae ipse facit, et ego similiter facio; </div>
            <div type="sub" n="28">et se esse resurrectionem et vitam, lucemque mundi, sese Patri exaequantis verba sunt, ac suspicionem quam illi habebant confirmantis. </div>
            <div type="sub" n="29">Viden’ quomodo sese purgat accusatus quod legem solvat; aequalitatis vero cum Patre opinionem, non modo non tollit, sed firmat. </div>
            <div type="sub" n="30">Sic dicentibus illis, Blasphemas, quia facis teipsum Deum, illud ipsum ab operum aequalitate statuit. </div>
         </div>
         <div type="sec" n="2">
            <div type="sub" n="1">Ecquid dico Filium id fecisse, quando Pater qui non carnem assumsit, idipsum facit? nam et ipse passus est multa de se humilia dici ad audientium salutem. </div>
            <div type="sub" n="2">Illud enim, Adam, ubi es? et illud, Ut cognoscam si forte secundum clamorem eorum perficiant; et, Nunc cognovi quod tu timeas Deum; et, Si forte audiant, et si intelligant; </div>
            <div type="sub" n="3">et, Quis det cor populi hujus sic esse; et, Non est similis tui in diis, Domine; et multa alia in veteri lege si quis colligat, indigna Dei majestate esse comperiet. </div>
            <div type="sub" n="4">Et de Achab dictum est, Quis decipiet mihi Achab? Et quod facta cum diis Gentilium comparatione se semper illis praeponat, haec omnia indigna sunt Deo; sed alia ratione digna sunt illo. </div>
            <div type="sub" n="5">Nam ita benignus est, ut propter salutem nostram verba dignitati suae convenientia contemnat. </div>
            <div type="sub" n="6">Imo et quod homo factus sit, formamque servi acceperit, quod humilia verba loquatur, quod viliter sit amictus, indignum illo est, si quis majestatem ejus respiciat; dignum vero si quis benignitatis ejus ineffabiles divitias secum reputet. </div>
            <div type="sub" n="7">Est et alia humilitatis verborum causa. Quaenam haec? Quia Patrem quidem et noverant et confitebantur; ipsum vero non noverant. </div>
            <div type="sub" n="8">Ideo frequenter ad Patrem refugit, quod ille in confesso esset, quasi ipse nondum fide dignus esset; non ex se, sed ex auditorum stultitia et imbecillitate. </div>
            <div type="sub" n="9">Ideo precatur et dicit: Pater, gratias ago tibi, quoniam audisti me: nam si quos vult vivificat, et ita vivificat ut Pater; cur precatur? </div>
            <div type="sub" n="10">Sed jam tempus est ad locum venire. Tulerunt ergo lapidem, ubi erat mortuus jacens. </div>
            <div type="sub" n="11">Jesus autem elevatis sursum oculis dixit: Pater, gratias ago tibi, quoniam audisti me. Ego autem sciebam quod semper me audis. Sed propter turbam circumstantem dixi, ut credant, quia tu me misisti. </div>
            <div type="sub" n="12">Interrogemus ergo haereticum: Num per preces gratiam consequutus mortuum suscitavit? </div>
            <div type="sub" n="13">Quomodo ergo alia sine precibus operatus est, ut cum ait, Tibi dico daemonium, Egredere ab eo; et, Volo, mundare; et, Tolle grabbatum tuum; et, Remittuntur tibi peccata tua; et mari, Tace, obmutesce? </div>
            <div type="sub" n="14">Quid plus habet quam Apostoli, si et ipse precibus operatur? Imo ne ipsi quidem per preces omnia faciebant, sed saepe sine precibus, nomine Jesu utebantur. </div>
            <div type="sub" n="15">Si vero nomen ejus tantam virtutem habuit, quomodo ipse precibus opus habuerit? Si precibus eguisset, plane nomen ejus eam vim non habuisset. </div>
            <div type="sub" n="16">Cum autem hominem fecit, quibus est precibus usus? Nonne multa ibi aequalitas? Faciamus, inquit, hominem. Quid autem infirmius, si illi precandum fuit? </div>
            <div type="sub" n="17">Sed videamus quae sit oratio: Pater, gratias ago tibi, quia audisti me. Quis unquam ita precatus est? </div>
            <div type="sub" n="18">Priusquam quid aliud loquatur, dicit, Gratias ago tibi, ostendens se precibus non egere. </div>
            <div type="sub" n="19">Ego autem sciebam quia semper me audis. Hoc dixit, non quod ipse non posset, sed quod una esset voluntas. </div>
            <div type="sub" n="20">Cur precandi forma usus est? Non me, sed illum dicentem audi: Propter circumstantem turbam, ut cognoscant quia tu me misisti. </div>
            <div type="sub" n="21">Non dixit, ut cognoscant me minorem esse, me superna gratia egere, et sine precatione operari non posse; sed, quia tu me misisti. </div>
            <div type="sub" n="22">Haec quippe omnia precatio significat, si simpliciter illam accipiamus. Non dixit, Misisti me infirmum, servitutis conscium, qui nihil ex me possum. </div>
            <div type="sub" n="23">Sed his missis omnibus, ne aliquid horum suspiceris, veram precandi causam affert, Ne me Deo adversarium putarent; ne dicerent, Non est ex Deo; </div>
            <div type="sub" n="24">ut ostendam rem factam esse secundum voluntatem tuam; ac si diceret, Si Deo contrarius essem, res non processisset. Illud vero, audisti me, etiam inter amicos dicitur et aequales. </div>
            <div type="sub" n="25">Ego autem sciebam quia semper me audis; id est, Ut voluntas mea fiat, non egeo precibus; sed hoc dico ut illis suadeam tibi et mihi unam esse voluntatem. </div>
            <div type="sub" n="26">Cur ergo precaris? Propter infirmos et crassiores. Et cum haec dixisset, clamavit voce magna. </div>
            <div type="sub" n="27">Cur non dixit, In nomine Patris mei veni foras? cur non dixit, Suscita illum, Pater? sed his missis omnibus, assumtoque precantis habitu, rebus ipsis auctoritatem demonstrat? </div>
            <div type="sub" n="28">Quia hoc sapientiae suae est, verbis humilitatem, operibus potentiam ostendere. </div>
            <div type="sub" n="29">Quia enim nulla alia de re poterant illum accusare, quam quod non esset ex Deo, et sic multitudinem decipiebant; ideo ex abundanti illud verbis suis ostendit, eo quo infirmitas illorum exigebat modo. </div>
            <div type="sub" n="30">Poterat enim alio modo concordiam ostendere una cum dignitate sua; sed eo turba pervenire non poterat. </div>
            <div type="sub" n="31">Dixit, Lazare, veni foras. Hoc est, quod dixerat: Venit hora, quando mortui audient vocem Filii Dei, et qui audierint, vivent. </div>
            <div type="sub" n="32">Ne putes enim illum ab altero virtutem accepisse, jam superius te docuit, et id operibus ostendit. </div>
            <div type="sub" n="33">Non dixit, Surge; sed, Veni foras, mortuum tamquam viventem alloquens. </div>
         </div>
         <div type="sec" n="3">
            <div type="sub" n="1">Quid huic potestati par fuerit? Quod si non propria virtute hoc fecit, quid plus habebit quam Apostoli, qui dicunt: Quid nobis attenditis, tamquam propria virtute aut pietate fecerimus hunc ambulare? </div>
            <div type="sub" n="2">Nam si non propria virtute faciebat, cur non adjecit id quod Apostoli de se dicebant? </div>
            <div type="sub" n="3">Ita certe illi majorem philosophiam et virtutem exercuerint, qui gloriam propulsarint. Et alibi, Viri, quid haec facitis? similes vobis homines sumus. </div>
            <div type="sub" n="4">Num Apostoli quia nihil per se faciebant, haec dixerunt, ut hoc ipsum persuaderent, ille vero si hanc de se opinionem habuisset; annon illorum existimationem amovisset, nisi sua auctoritate operatus esset? </div>
            <div type="sub" n="5">Ecquis hoc dixerit? Atqui contra loquitur Christus dicens, Propter circumstantem turbam dixi, ut credant. Itaque si credidissent, non opus erat precibus. </div>
            <div type="sub" n="6">Si autem precari indignum ipso non erat, cur illis causam imputet? cur non dixit, Ut credant me non esse tibi aequalem? </div>
            <div type="sub" n="7">Oportebat enim ob illam opinionem ad hoc venire. Sed cum legem solvere existimabatur, illis nihil proferentibus ipse dictum expressit, Nolite putare quia veni solvere legem: hic vero opinionem firmat. </div>
            <div type="sub" n="8">In summa quid opus erat circuitione et aenigmatibus? Satis erat dixisse, non sum aequalis, et rem solvere. Quid ergo? annon dixit, inquies, Non facio voluntatem meam? </div>
            <div type="sub" n="9">Sed illud subobscure dixit, et propter eorum imbecillitatem, eadem de causa, qua etiam precatus est. Quid autem sibi vult illud, Quoniam audisti me? Hoc est, Nihil inter me et te contrarium est. </div>
            <div type="sub" n="10">Quemadmodum igitur illud, Audisti me, non significat ipsum non posse; nam si hoc esset, non impotentia solum, sed et ignorantia esset, siquidem ante precationem nescivisset Deum assensurum esse: </div>
            <div type="sub" n="11">si vero ignorabat, quomodo dixit, Vado ut suscitem eum? nec dixit, Vado precaturus Patrem, ut suscitet eum; </div>
            <div type="sub" n="12">quemadmodum, inquam, hoc non imbecillitatis, sed concordiae est; sic et illud, semper me audis. Aut hoc dicendum, aut respondendum haec propter illorum opinionem dicta fuisse. </div>
            <div type="sub" n="13">Quod si nec ignorabat, nec imbecillus erat; palam est illum ideo humilia verba loquutum fuisse, ut vel ex hyperbole credas et confiteri cogaris, haec dixisse illum non secundum dignitatem suam, sed secundum imbecillitatem auditorum. </div>
            <div type="sub" n="14">Quid ergo aiunt veritatis hostes? Non ad imbecillitatem auditorum dixit, Audisti me; sed ut ostenderet praecellentiam. </div>
            <div type="sub" n="15">Verum hoc non erat praecellentiam demonstrare, sed admodum humiliter agere, ostendereque se nihil plus quam hominem habere. </div>
            <div type="sub" n="16">Nam precari non est Dei, nec ejus qui in eodem sedet solio. Viden’ nulla alia de causa ad hoc venisse, nisi propter eorum incredulitatem? </div>
            <div type="sub" n="17">Animadverte ergo rem ipsam ejus auctoritatem testificari. Vocavit, et prodiit mortuus ligatus. </div>
            <div type="sub" n="18">Hinc ne videretur res esse phantasma; nam prodire ligatum non minus admirandum videbatur, quam resurgere; jussit solvi illum, ut tangentes et accedentes viderent vere illum esse. </div>
            <div type="sub" n="19">Et dixit, Sinite illum abire. Viden’ quam sit alienus a fastu; non ducit eum secum, neque sequi se jubet, ne videatur sese ostentare, tanta utebatur modestia. </div>
            <div type="sub" n="20">Signum tantum alii mirabantur, alii Pharisaeis nunciaverunt. Quid igitur illi? Cum mirari et obstupescere oportuisset, consultant ut illum interficiant, qui mortuum suscitavit. </div>
            <div type="sub" n="21">O insipientiam! Eum qui in aliis corporibus mortem superaverat, morti se tradituros esse putabant, et dicunt, Quid facimus? Quia hic homo multa signa facit. </div>
            <div type="sub" n="22">Hominem illum adhuc vocant, qui illius divinitatis tantam acceperant demonstrationem. Quid facimus? Credere oportebat, ipsum colere et adorare, neque amplius hominem existimare. </div>
            <div type="sub" n="23">Si dimittimus eum sic, venient Romani, et tollent gentem nostram et civitatem. Quid facere deliberant? </div>
            <div type="sub" n="24">Populum concitare volunt, ut periclitaturum ob tyrannidis suspicionem. Si discant Romani ipsum circumagere turbam, nos suspectos habebunt, et venient tollentque nostram civitatem. </div>
            <div type="sub" n="25">Cur quaeso? Num defectionem docebat? Nonne jubebat tributum dare Caesari? Annon cum illum regem facere volebatis aufugit? annon vilem et sine fastu vitam ducebat, sine domo et aliis hujusmodi? </div>
            <div type="sub" n="26">Haec dicebant, non metuentes, sed invidentes. Verum id contigit, quod minime exspectabant, et gentem et urbem coeperunt, quia Christum ipsi occiderant. </div>
            <div type="sub" n="27">Erant enim gesta illius procul omni suspicione. Nam qui aegros sanabat, qui optimum vitae institutum docebat, et principibus parere jubebat; is non affectabat, sed propulsabat tyrannidem. </div>
            <div type="sub" n="28">At, inquiunt, id ex superioribus conjectamus. Verum ipsi defectionem docebant, secus ille. Viden’ illa dicta simulationem fuisse? </div>
            <div type="sub" n="29">Quid enim simile exhibebat? Num satellitibus stipabatur? Num currus trahebat? Annon solitudines obibat? </div>
            <div type="sub" n="30">Sed ne viderentur haec ex animi sui morbo dicere, civitatem totam periclitari dicunt, et reipublicae insidias parari, seque de extremis metuere. </div>
            <div type="sub" n="31">Non haec vobis captivitatis causa fuerunt; sed his contraria, et hanc et Babylonicam, et illam quae sub Antiocho contigit pepererunt. </div>
            <div type="sub" n="32">Non quod apud vos Dei cultores essent, sed quod injusti et Deum irritantes; hoc vos prodidit. Verum hujusmodi res est invidia, nihil decorum sinit videre excaecato semel animo. </div>
            <div type="sub" n="33">Nonne mites esse Christus docuit? nonne alapis caesos in dextera, alteram vertere? nonne injuria affectos tolerare? </div>
            <div type="sub" n="34">nonne majorem ad mala patienda, quam alii ad mala facienda animum exhibere? Haeccine tyrannidem affectantis? annon potius propulsantis? </div>
         </div>
         <div type="sec" n="4">
            <div type="sub" n="1">Verum, ut dixi, gravis est invidia, et simulatione plena. Haec orbem innumeris implevit malis. Hujus morbi causa, reis et noxiis tribunalia replentur. </div>
            <div type="sub" n="2">Hinc oritur gloriae et pecuniarum amor, hinc amor principatus, hinc superbia. Hinc viae scelestis latronibus, mare piratis infestatur; hinc caedes per orbem. Hinc genus nostrum discerpitur. </div>
            <div type="sub" n="3">Quodcumque malum vides, inde proficiscitur; hoc in Ecclesias irrepsit; hoc jamdiu innumera peperit mala, amorem pecuniae ubique induxit; hic morbus cuncta subvertit, justitiam corrupit. </div>
            <div type="sub" n="4">Dona enim, inquit, sapientium oculos excaecant, et tamquam frenum ori avertunt correptiones. Hoc servos pro liberis facit. </div>
            <div type="sub" n="5">De hoc quotidie disserimus, et nihil proficimus. Feris pejores efficimur, pupillorum bona rapimus, viduas nudamus, pauperes laedimus. </div>
            <div type="sub" n="6">Vae super vae adjicimus. Vae mihi quia periit pius de terra. Nostrum jam est lugere; imo illud quotidie dicendum: </div>
            <div type="sub" n="7">Nihil precando proficimus, nihil ex consiliis et monitis lucramur. Restat ut lacrymas fundamus. </div>
            <div type="sub" n="8">Illud et Christus fecit, cum multa Jerosolymis monita dedisset; cum id illis nihil prodesset, eorum deflevit caecitatem. </div>
            <div type="sub" n="9">Hoc et Prophetae faciunt: hoc et nos nunc faciamus; lacrymarum, fletuum, ejulatus nunc tempus est. Opportune dicamus: Vocate lugentes mulieres et ad sapientes mittite, et loquantur. </div>
            <div type="sub" n="10">Sic forte poterimus morbum abigere eorum qui aedes splendidas construunt, qui ex rapina agros sibi comparant. Lugendi tempus est. </div>
            <div type="sub" n="11">Sed mecum vos lugete qui nudati, qui laesi estis: vestro luctui lacrymas meas jungite. Verum non nos, sed illos lugeamus. </div>
            <div type="sub" n="12">Non vos laeserunt, sed sibi perniciem intulerunt. Vos enim pro injuria illata regnum caelorum habetis; illi pro lucro gehennam. </div>
            <div type="sub" n="13">Ideo melius est laedi, quam laedere. Lugeamus eos, non humano luctu, sed ex divinis Scripturis desumto, quo prophetae luxerunt; </div>
            <div type="sub" n="14">acerbe cum Esaia lugeamus et dicamus, Vae conjungentibus domum domui, et agrum agro adjicientibus, ut a vicino aliquid auferant. Numquid habitabitis soli in terra? Domus magnae et pulcrae, et non erunt qui in eis habitent. </div>
            <div type="sub" n="15">Lugeamus cum Nahumo, et cum illo dicamus, Vae qui aedificat in altum domum suam. Imo lugeamus illos, ut tunc Christus Judaeos et dicamus: Vae vobis divitibus, quia habetis mercedem vestram et consolationem. </div>
            <div type="sub" n="16">Sic, quaeso, nos lugere non desistamus: et nisi turpe sit, plangamus super fratrum segnitiem. Ne lugeamus jam mortuum, sed raptorem, avarum, pecuniarum amantem, insatiabilem. </div>
            <div type="sub" n="17">Cur mortuos lugemus, nullo fructu? Hos lugeamus, qui mutari possunt. Verum nobis lugentibus, ipsi fortasse rident. </div>
            <div type="sub" n="18">At hoc quoque luctu dignum, quia rident de quibus lugere oporteret. Si fletu nostro moverentur, cessandum a luctu esset, cum illi jam ad emendationem pergerent. </div>
            <div type="sub" n="19">Verum quia illi sine sensu supini jacent, nos flendo persistamus, non divites tantum, sed etiam pecuniae amantes, avaros. </div>
            <div type="sub" n="20">Non malae sunt divitiae, quippe quibus ut par est uti possumus in egenorum usum. Sed avaritia malum est, quae aeterna parit supplicia. </div>
            <div type="sub" n="21">Lugeamus ergo: forte quaedam sequetur emendatio. Si qui in hoc incidere malum non eruantur; alii forte sibi cavebunt ne in idipsum incidant. </div>
            <div type="sub" n="22">Faxit Deus ut et illi a morbo liberentur, et nemo nostrum in illum incidat, ut in communi omnes promissa consequamur bona, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="65">
         <div type="title" n="title">Commentarius </div>
         <div type="title" n="title_2">[Homilia LXV] </div>
         <div type="sec" n="1">
            <div type="sub" n="1">Unus autem ex illis Caiphas, cum esset pontifex anni illius, dixit eis: Vos nescitis quidquam, nec cogitatis, quia expedit vobis, ut unus moriatur homo pro populo, et cetera. </div>
            <div type="sub" n="2">Infixae sunt gentes in interitu, quem fecerunt: in laqueo isto, quem absconderunt, comprehensus est pes eorum. </div>
            <div type="sub" n="3">Hoc Judaeis contigit. Ipsi namque dicebant, occidendum esse Jesum, ne venirent Romani, et tollerent ipsorum gentem et civitatem. </div>
            <div type="sub" n="4">Postquam autem occiderunt eum, haec passi sunt. Et quod ut effugerent fecerant, hoc quia fecere non effugerunt. </div>
            <div type="sub" n="5">Sed qui occisus fuit, est in caelis; qui autem occiderunt, gehennam sortiti sunt: etsi id non in voto haberent. Sed quid? </div>
            <div type="sub" n="6">Volebant, inquit, a die illo occidere ipsum: dicebant enim, Venient Romani et tollent gentem nostram. Unus autem ex illis Caiphas, cum esset pontifex anni illius dixit, caeteris impudentior: Vos nescitis quidquam. </div>
            <div type="sub" n="7">Illi nempe dubitabant, et deliberando proposuerant: dicebant enim, Quid facimus? Hic impudenter, aperta fronte, et petulanter clamavit. Quid vero dicit? </div>
            <div type="sub" n="8">Vos nescitis quidquam, neque cogitatis, quia expedit vobis, ut unus moriatur homo, et ne tota gens pereat. Hoc autem a semetipso non dixit, sed cum esset pontifex anni illius prophetavit. </div>
            <div type="sub" n="9">Vides quanta sit pontificalis potestas? Quia enim pontificatum sortitus erat, licet indignus, prophetavit, quid diceret ignorans. </div>
            <div type="sub" n="10">Gratia ejus tantum ore usa est, impurum vero cor non tetigit. Multi quoque alii futura praedixerunt, indigni licet, Nabuchodonosor, Pharao, Balaam, omniumque causa manifesta est. </div>
            <div type="sub" n="11">Hoc autem vult ille significare. Vos sedetis, adhuc segnius hoc negotium attenditis, nec scitis unius hominis salutem pro communi contemnendam esse. </div>
            <div type="sub" n="12">Vide quanta sit virtus spiritus. Ex improba mente mirabilis prophetiae verba potuit elicere. </div>
            <div type="sub" n="13">Filios autem Dei gentes appellat Evangelista, ex eo quod futurum erat, sicut et ipse ait, Et alias oves habeo; ab eo quod futurum erat sic vocans. </div>
            <div type="sub" n="14">Quid sibi vult illud, Cum esset pontifex anni illius? Cum aliis hic quoque mos corruptus erat. Non enim ultra toto vitae tempore, sed anno uno sacerdotium gerebant: ex quo venales facti erant principatus. </div>
            <div type="sub" n="15">Attamen vel sic adhuc aderat spiritus. Postquam autem in Christum manus sustulerunt, tunc illos reliquit, et ad Apostolos translatus est. </div>
            <div type="sub" n="16">Et hoc velum scissum ostendit, necnon Christi vox dicentis: Ecce dimittetur domus vestra deserta. Et Josephus qui paulo post fuit, dixit quosdam Angelos, qui apud illos manebant, se inde migraturos esse significavisse, nisi resipiscerent. </div>
            <div type="sub" n="17">Quamdiu enim vinea perstitit, pro more omnia facta sunt, ubi autem heredem occiderunt, non item, sed perierunt: </div>
            <div type="sub" n="18">et quasi splendidam vestem ab ingrato filio, a Judaeis scilicet auferens Deus, probis illam servis dedit, ex Gentilibus conversis, et desertos illos nudosque reliquit. Nec parum fuit quod inimicus haec prophetaret. </div>
            <div type="sub" n="19">Hoc enim alios quoque allicere poterat. Nam contra quam ille volebat evenit. Quia enim mortuus est, ideo a futuro supplicio liberati fideles sunt. </div>
            <div type="sub" n="20">Quid sibi vult illud, Ut congregaret eos qui prope et eos qui procul sunt? Unum corpus reddidit, qui Romae est, Indos putat membrum suum esse. </div>
            <div type="sub" n="21">Quid huic congregationi par? Omniumque caput est Christus. Ab illo die cogitaverunt Judaei ut interficerent eum. Antea quaerebant, dicit enim, Ideo quaerebant eum Judaei interficere; et, Quid me quaeritis interficere? </div>
            <div type="sub" n="22">Sed tunc quaerebant, nunc autem id statuerunt, et rei manum admoverunt. Jesus autem jam non palam ambulabat in Judaea. Rursus humano more saluti suae cavet, ac frequenter hoc facit. </div>
         </div>
         <div type="sec" n="2">
            <div type="sub" n="1">Jam causam dixi, cur frequenter abierit, et secesserit? Nunc prope desertum habitat in Ephrata, et ibi manebat cum discipulis suis. </div>
            <div type="sub" n="2">Quantum putas turbatos fuisse discipulos videntes ipsum humano more saluti suae providere? Nemo jam sequutus est: nam cum prope esset dies festus, omnes Jerosolymam accurrebant. </div>
            <div type="sub" n="3">Ipsi vero cum gauderent omnes et festum agerent, tunc latebant, tunc in periculis erant: attamen perstabant. Certe cum Pascha et Scenopegia celebrarentur, illi in Galilaea latebant. </div>
            <div type="sub" n="4">Rursum postea in die festo, dum soli cum magistro fugerent et laterent, suam erga illum benevolentiam ostendebant. Hinc Lucas illum dixisse ait: Ego perseveravi vobiscum in tentationibus. </div>
            <div type="sub" n="5">Haec porro dicebat ut ostenderet, illos gratia sua roborari. Multi enim de regione ascenderunt, ut sanctificarent seipsos. Et dederant Pontifices et Pharisaei mandata, ut apprehenderent eum. </div>
            <div type="sub" n="6">Mira sanctificatio cum sanguinaria voluntate, cum cruentatis manibus. Et dicebant: Putatis quia non veniet ad diem festum? </div>
            <div type="sub" n="7">In paschate insidiabantur illi, tempusque solennitatis tempus caedis reddebant; id est, Huc illum incidere oportet, advocante festo. O impietatem! </div>
            <div type="sub" n="8">Cum majore opus erat pietate, et cum extremis obnoxii sceleribus, liberi emittebantur, tunc innoxium comprehendere conantur. Atqui cum jam illud tentassent; non modo nihil perfecerant, sed etiam ridiculi apparuerant. </div>
            <div type="sub" n="9">Ideo frequenter incidit et evadit, et cupientes se interficere retinet, et dubios relinquit, ut virtutem suam demonstrando, illos ad compunctionem deducat; et ut postquam captus fuerit, sciant, non vi sua, sed ipsius concessione id accidisse. </div>
            <div type="sub" n="10">Neque enim tunc potuerunt illum comprehendere, etsi propinqua Bethania esset: et cum comprehendissent, supinos illos prostravit. </div>
            <div type="sub" n="11">Ante sex dies Paschae venit Jesus in Bethaniam, ubi fuerat Lazarus mortuus: et manducabat apud eos, et Martha ministrabat: Lazarusque manducabat. </div>
            <div type="sub" n="12">Hoc verae resurrectionis signum erat, quod post multos dies et viveret et manducaret. Unde palam est prandium in ejus domo fuisse: nam ut amici et dilecti Jesum excipiunt. </div>
            <div type="sub" n="13">Quidam tamen dicunt id in alia domo gestum fuisse. Maria autem non ministrabat: discipula enim erat. Rursus hic major adest illi Spiritus gratia. </div>
            <div type="sub" n="14">Non ministrabat enim tamquam vocata, neque communi incumbebat ministerio; sed Christo soli honorem defert, neque ut homini, sed ut Deo adstat. </div>
            <div type="sub" n="15">Unguentum enim ideo effudit, et capillis capitis abstersit, quod signum erat illam de Christo non eamdem quam alii opinionem habere. </div>
            <div type="sub" n="16">Sed increpavit Judas pietatem simulans. Quid ergo Christus? Bonum opus operata est in sepulturam meam. Cur discipulum circa mulierem non reprehendit, neque dixit ut Evangelista, ipsum furti faciendi causa mulierem increpasse? </div>
            <div type="sub" n="17">Patientia sua voluit eum in pudorem deducere. Quod autem nosset illum esse proditorem patet, quod jam illum saepe redarguerit, ut cum dixit, Non omnes credunt; et, Unus ex vobis diabolus est. </div>
            <div type="sub" n="18">Indicavit ergo se nosse illum esse proditorem, non vero aperte redarguit, sed indulsit, quod vellet eum a proposito revocare. Cur ergo alius dixit, omnes discipulos sic loquutos esse? Et omnes, et ille. Sed reliqui non eodem animo. </div>
            <div type="sub" n="19">Quod si quis quaerat, cur furi loculos pauperum commiserit, et avarum dispensatorem fecerit? respondebimus, rem arcanam unum nosse Deum. Quod si quidpiam sit conjectando dicendum, ut omnem auferret excusationis causam. </div>
            <div type="sub" n="20">Non enim dicere poterat se ex pecuniarum amore id fecisse, cum posset cupiditati suae ex loculis facere satis, sed ex ingenti nequitia, quam volebat Christus cohibere, indulgentia erga illum multa usus. </div>
            <div type="sub" n="21">Quamobrem illum furantem non arguebat, etsi non nescius, ejus malam obstruens cupiditatem, et omnem auferens excusationem. </div>
            <div type="sub" n="22">Sinite illam, inquit, in diem sepulturae meae hoc fecit. Rursus proditorem admonet, cum sepulturae meminit. </div>
            <div type="sub" n="23">Sed non incessit illum monitio, neque hoc verbum emollivit: etsi potuisset illum in commiserationem injicere; </div>
            <div type="sub" n="24">ac si diceret: Molestus sum et onerosus; sed exspecta paulisper, et migrabo. Huc enim respexit cum diceret: Me non semper habebitis. </div>
            <div type="sub" n="25">Sed nihil horum ferum et furiosum hominem flexit, etiamsi multa alia dixerit et fecerit, pedes ejus laverit illa nocte, ac mensae consortem fecerit, quod vel latronum animos mulcere potest: et alia verba loquutus sit, quae possent etiam lapidem emollire. </div>
            <div type="sub" n="26">Et haec non multo ante; sed in ipso die, ne tempus in oblivionem induceret. Sed adversus omnia perstitit. </div>
         </div>
         <div type="sec" n="3">
            <div type="sub" n="1">Gravis namque est avaritia; gravis certe, quae oculos et aures obturet, et fera saeviores reddit; </div>
            <div type="sub" n="2">non conscientiam, non amicitiam, non societatem, non propriam salutem cogitare sinit; sed ab omnibus simul avertens, quos capit in servitutem redigit, ut gravissima domina. </div>
            <div type="sub" n="3">Quodque in hac dura servitute deterius est, gratias sibi habendas esse ipsis suadet, et quanto magis illi servitur, tanto magis augetur voluptas: hincque incurabilis morbus gignitur. </div>
            <div type="sub" n="4">Hinc venatu difficilis haec fera est: haec Giezi ex discipulo et propheta leprosum fecit; haec Ananiam perdidit; haec Judam proditorem fecit; </div>
            <div type="sub" n="5">haec principes Judaeorum corrupit, qui dona accipiebant et furum socii efficiebantur; haec plurima induxit bella, sanguine vias, lamentis et gemitibus urbes replevit: haec coenas impuras, mensasque exsecrandas, cibos iniquos reddidit. </div>
            <div type="sub" n="6">Idcirco idolorum servitutem illam vocavit Paulus. Sed neque ita deterruit. Cur autem idololatriam dicit? </div>
            <div type="sub" n="7">Habent multi divitias, illisque uti non audent; sed illas consecrant, et nepotibus intactas transmittunt, eorumque successoribus, quasi Deo dicata munera contingere non audent. </div>
            <div type="sub" n="8">Si quando vero iis uti cogantur, ita affecti sunt ac si rem illicitam facerent. Alioquin autem ac si quis Gentilis simulacrum coleret, sic tu aurum portis et vectibus munis, ac pro templo tibi arcam statuis, et in aureis vasis deponis. </div>
            <div type="sub" n="9">Sed non adoras simulacrum ut ille? At omnem ipsi cultum exhibes. Hujusmodi homo prius oculos et animam tradat, quam idolum illud. </div>
            <div type="sub" n="10">Hoc faciunt auri amatores. At aurum non adoro, inquies. Neque ille idolum adorat, sed inhabitantem daemonem. </div>
            <div type="sub" n="11">Ita et tu, etsi aurum non adores, sed illum adores daemonem qui ex auri intuitu et concupiscentia in tuam involat animam. </div>
            <div type="sub" n="12">Daemone namque deterior est pecuniarum cupiditas, cui multi magis obsequuntur, quam idolis alii. Hi namque in multis non parent; illi vero in omnibus cedunt; et quidquid faciendum suggerat, obsequuntur. </div>
            <div type="sub" n="13">Quid dicit avaritia? Esto omnibus hostis et inimicus, naturam obliviscere, Deum contemne: sacrifica mihi teipsum, et in omnibus illi obtemperant. </div>
            <div type="sub" n="14">Idolis quidem boves et oves immolantur. Avaritia autem dicit, Immola mihi animam tuam; et avarus morem gerit. </div>
            <div type="sub" n="15">Viden’ quales aras habeat? qualia excipiat sacrificia? Regnum Dei avari non possidebunt: ac nihil tamen formidant. Atqui haec cupiditas omnium infirmissima est. </div>
            <div type="sub" n="16">Neque enim innata, neque naturalis est: alioquin enim nobis a principio adfuisset: at initio aurum non erat, nec aurum quispiam amabat. </div>
            <div type="sub" n="17">At si vultis, dicam unde malum irrepserit. Singuli eos qui praecesserant aemulati, morbum auxerunt, et vel invitum incitat is qui praecessit. </div>
            <div type="sub" n="18">Cum vident enim splendidas aedes, agrorum copiam, servorum greges, argentea vasa, et multam vestium congeriem, nihil non agunt ut illos superent; ut primi secundos, hi sequentes causam cupiendi augent. </div>
            <div type="sub" n="19">Quod si voluissent moderate agere, non aliis doctores fuissent; imo neque his ulla est excusatio. Sunt enim alii qui pecunias spernant. </div>
            <div type="sub" n="20">Et quis spernit, inquies? Quod enim gravius est, tanta hujus vitii vis est, ut videatur non posse superari, nec credatur quempiam esse qui contrariam virtutem sectetur. </div>
            <div type="sub" n="21">Multos tamen hujusmodi numerare possum et in urbibus et in montibus. Et quid inde lucri? Neque enim hinc meliores evadetis. Alioquin autem non de his nobis sermo nunc est, nec dicimus divitias effundi oportere. </div>
            <div type="sub" n="22">Vellem utique: sed quia majus esse onus videtur, non cogam, sed hortor ne aliena concupiscatis, atque ex facultatibus largiamini. Multos autem inveniemus rebus suis contentos, sua curantes, et ex justis laboribus victum parantes. </div>
            <div type="sub" n="23">Cur non hos imitamur et aemulamur? Cogitemus eos qui ante nos fuerunt. Annon illorum praedia stant, dum ipsorum sola nomina circumferuntur? </div>
            <div type="sub" n="24">En hujus balneum, illius suburbanum et diversorium: annon statim atque haec videmus, ingemiscimus, cogitantes quot labores sustinuerit, quot quantaque rapuerit? et nusquam ille apparet: </div>
            <div type="sub" n="25">sed alii ejus facultatibus delectantur, quos ille nunquam putasset: et forte etiam inimici, dum extremas ille dat poenas. </div>
            <div type="sub" n="26">Eadem nos manent. Nam sine dubio moriemur, eumdemque finem sortiemur. Quanta, quaeso, odia, quantos sumtus, quantas inimicitias sustinuerunt? Et quid inde lucri? </div>
            <div type="sub" n="27">Immortale supplicium, et consolatio nulla, criminationes ab omnibus non viventi modo, sed etiam defuncto oblatas. </div>
            <div type="sub" n="28">Quid porro cum multorum imagines in aedibus positas conspicimus? annon magis lugemus? Vere plane dixit Propheta: Verumtamen vane conturbatur omnis homo vivens. </div>
            <div type="sub" n="29">Perturbatio enim vere est harumce rerum cura; perturbatio et anxietas superflua. Secus autem in aeternis illis mansionibus et tabernaculis. </div>
            <div type="sub" n="30">Hic alius laboravit, alius laborum fructu potitur. Ibi vero laborum suorum quisque dominus erit, et multiplicem accipiet mercedem. </div>
            <div type="sub" n="31">Ad illam ergo possessionem properemus: illic paremus nobis aedes, ut quiescamus in Christo Jesu Domino nostro, quicum Patri et Spiritui sancto gloria in saecula, amen. </div>
         </div>
      </div>
      <div type="hom" n="66">
         <div type="title" n="title">Commentarius </div>
         <div type="title" n="title_2">[Homilia LXVI] </div>
         <div type="sec" n="1">
            <div type="sub" n="1">Cognovit ergo turba multa ex Judaeis quia illic esset: et venerunt non propter Jesum tantum; sed ut et Lazarum viderent, quem suscitavit a mortuis. </div>
            <div type="sub" n="2">Quemadmodum divitiae incautos perdere consueverunt, ita et principatus; illae enim in avaritiam deducunt, hic in arrogantiam. </div>
            <div type="sub" n="3">Vide ergo apud Judaeos subditam quidem turbam sanam, principes autem corruptos. Quod enim plebs in illum crederet, testificantur passim Evangelistae: Multi de turba crediderunt in eum. </div>
            <div type="sub" n="4">Ex principibus autem multi non credebant. Ipsi vero dicunt, non turba, Numquid aliquis ex principibus credidit in eum? </div>
            <div type="sub" n="5">Sed quid dicunt? Turba populi, qui non norunt Deum, maledicti sunt. Eos qui credebant, maledictos dicebant; se vero qui occiderunt Christum, prudentes. </div>
            <div type="sub" n="6">Hic quoque multi qui miraculum viderant, crediderunt; principes autem, non modo non contenti propriis malis erant, sed etiam Lazarum interficere tentabant. </div>
            <div type="sub" n="7">Esto Christum, qui sabbatum solvebat, qui se aequalem Patri faciebat, propter Romanos interficere quaeratis, in Lazaro quid sceleris deprehendistis, ut cogitetis interficere? An beneficium accipere crimini dandum? </div>
            <div type="sub" n="8">Viden’ sanguinarium illorum propositum? Atqui multa signa fecerat; sed nullum eos ita efferaverat, non paralyticus, non caecus. </div>
            <div type="sub" n="9">Hoc enim et natura mirabilius erat et post alia multa factum. Resque stupenda erat videre mortuum quatriduanum ambulantem et loquentem. Pulcra sane festi officia, caedibus celebritatem miscere. </div>
            <div type="sub" n="10">Praeterea, illic de violato sabbato accusabant eum; et hac ratione populum abducebant; hic vero quia nihil poterant criminis offerre, contra suscitatum machinantur. Neque poterant hic dicere ipsum esse Patri adversarium; precatio enim cohibebat illos. </div>
            <div type="sub" n="11">Quoniam igitur sublata erat assidua illa accusandi materia, signumque conspicuum erat, ad caedem feruntur: idipsumque facturi erant erga caecum, nisi sabbati crimen adfuisset. </div>
            <div type="sub" n="12">Alioquin ignobilis ille erat, ejeceruntque illum de templo: hic autem vir insignis, ut liquet ex eo quod multi sorores ejus consolatum venerint, et miraculum videntibus omnibus editum fuerat, atque stupendo modo. </div>
            <div type="sub" n="13">Ideo omnes visum accurrebant. Hoc illos mordebat: quod instante solennitate, illa missa omnes Bethaniam advolarent. </div>
            <div type="sub" n="14">Illum ergo occidere moliti sunt, et nihil audere sibi videbantur; ita sanguinarii erant. Ideo lex ab his verbis incipit, Non occides, et de hoc propheta accusat, Manus eorum sanguine plenae. </div>
            <div type="sub" n="15">Quomodo ergo cum non palam in Judaea ambularet, et in desertum secessisset, iterum fidenter intrat? Postquam secessu iram illorum sedaverat, jam quietos adit. </div>
            <div type="sub" n="16">Alioquin plebs praecedens et subsequens poterat illis metum incutere: nihil enim eam ita allexerat, ut signum Lazari. </div>
            <div type="sub" n="17">Alius porro Evangelista dicit, Straverunt sub pedibus ejus vestimenta, et omnis civitas commota est; cum tanto scilicet honore ingrediebatur. </div>
            <div type="sub" n="18">Hoc porro faciebat ut prophetiam aliam figuraret, aliam impleret: et idem fuit alterius principium, alterius finis. </div>
            <div type="sub" n="19">Nam illud: Laetare quia rex tuus venit tibi mansuetus, prophetiam implet; quod autem asino insideat, rem futuram praesignificat, quia immundum gentilium genus subditum habiturus erat. </div>
            <div type="sub" n="20">Quomodo autem alii dicunt ipsum discipulos misisse et dixisse, Solvite asinam et pullum; hic vero nihil simile dicit, sed invento asello insedisse? </div>
            <div type="sub" n="21">utrumque factum esse credibile est, et post solutam asinam, ducentibus discipulis, invento asello Christum insedisse. </div>
            <div type="sub" n="22">Ramos autem palmarum et olivarum acceperunt, et vestimenta straverunt, ostendentes se majorem de illo, quam de Propheta, opinionem habere. </div>
            <div type="sub" n="23">Et dicebant: Hosanna, Benedictus qui venit in nomine Domini. Vides hoc maxime illos dolore obruisse, quod omnes persuasum haberent ipsum non esse Deo adversarium? </div>
            <div type="sub" n="24">Et hoc maxime populum scindebat, quod se diceret a Patre venire. Quid sibi vult illud, Laetare multum, filia Sion? </div>
            <div type="sub" n="25">Quia omnes ipsorum reges ut plurimum iniqui erant et cupidi, ipsosque hostibus tradebant, plebem subvertebant et hostibus subditos reddebant; </div>
            <div type="sub" n="26">Confide, inquit, Hic non talis est, sed mansuetus et mitis, quod ex asina ostenditur. Neque enim exercitu stipatus ingressus est, sed cum asina tantum. </div>
            <div type="sub" n="27">Hoc autem nesciebant, inquit, discipuli ejus quod scriptum de illo esset. Viden’ illos plurima ignorasse, quia ipse nondum eis revelaverat? </div>
            <div type="sub" n="28">Nam cum dixit, Solvite templum hoc, et in tribus diebus excitabo illud: neque tunc intellexerunt discipuli ejus. Et alius Evangelista dicit absconditum fuisse sermonem ab eis, nec scivisse resurrecturum illum esse a mortuis. </div>
            <div type="sub" n="29">Sed hoc jure absconditum illis erat: quapropter alius Evangelista narrat ipsos singula audientes doluisse et moestos fuisse; </div>
            <div type="sub" n="30">id autem contingebat quod resurrectionem non nossent: et jure id occultabatur ipsis, quia illorum captum superabat. Asinae vero historia cur illis occulta fuit? Quia haec quoque res magna erat. </div>
         </div>
         <div type="sec" n="2">
            <div type="sub" n="1">Vide autem Evangelistae philosophiam, quomodo non erubescat pristinam illorum ignorantiam profiteri. Quod scriptum esset sciebant, quod vero de illo scriptum esset, id ignorabant. </div>
            <div type="sub" n="2">Nam certe hoc illis offendiculo futurum erat, si rex cum esset, haec esset passurus, atque ita tradendus: alioquin autem non tam facile quod regnum illud esset intellexissent. </div>
            <div type="sub" n="3">Nam alius Evangelista dicit, de hujus mundi regno dici putavisse. Testificabatur autem turba, quod Lazarum resuscitasset. Non enim tot repente mutati fuissent, inquit, nisi signo credidissent. </div>
            <div type="sub" n="4">Pharisaei autem dixerunt illis, Videtis quia nihil proficitis? Ecce mundus totus post illum abit. </div>
            <div type="sub" n="5">Hoc dictum mihi videtur ab iis qui sanae mentis erant, nec audebant palam loqui; et ex eventu confutabant illos ut qui inutilia tentarent. Mundum autem hic turbam vocant. </div>
            <div type="sub" n="6">Solet enim Scriptura mundum dicere et creaturas, et eos qui in nequitia vivunt: Illud quidem cum ait, efferens secundum numerum mundum suum: hoc vero cum dicit, Mundus vos non odit, me autem odit. </div>
            <div type="sub" n="7">Haec accurate scire par est, ne praeter nominum significationem haeretici ansam arripiant. </div>
            <div type="sub" n="8">Erant autem quidam gentiles qui ascenderant adorare in solennitate, cum jam prope esset ut proselyti fierent venerant ad solennitatem, et fama commoti dicunt: Volumus Jesum videre. </div>
            <div type="sub" n="9">Philippus autem Andream adit, utpote qui ipsum praecederet, et rem ei communicat. Verum non sine cautione nec palam id facit: audierat enim, In viam gentium ne abieritis. </div>
            <div type="sub" n="10">Ideo rem cum discipulo communicatam magistro refert: ambo enim id retulerunt ei. Ille vero quid dicit? Venit hora ut clarificetur Filius hominis. Nisi granum frumenti cadens in terram mortuum fuerit, ipsum solum manet. </div>
            <div type="sub" n="11">Quid significat illud, Venit hora? Dixerat, in viam gentium ne abieritis, omnem Judaeis praescindens pervicaciae ansam, illos cohibuit. </div>
            <div type="sub" n="12">Cum autem illi immorigeri manerent, gentiles autem accedere vellent, tempus demum, inquit, est ad passionem accedendi cum omnia impleta sint. </div>
            <div type="sub" n="13">Nam si contumacibus illis semper haereremus, illosque accedere volentes non admitteremus, indignum hoc esset providentia nostra. </div>
            <div type="sub" n="14">Quia igitur discipulos suos post crucem ad gentes missurus erat, cum videt illas jam accedere, ait, tempus est ut ad crucem veniam. Non antea sivit accedere, ut id esset in testimonium illis. </div>
            <div type="sub" n="15">Antequam enim illum repellerent, antequam in crucem agerent, non dixit, Euntes docete omnes gentes; sed, in viam gentium ne abieritis; et, Non missus sum nisi ad oves quae perierunt domus Israel; et, Non est bonum accipere panem filiorum, et dare canibus. </div>
            <div type="sub" n="16">Cum autem odio haberent eum, et ita odio haberent, ut occiderent, superfluum erat persistere, renitentibus illis. Nam recusarunt illum dicentes, Non habemus regem nisi Caesarem. </div>
            <div type="sub" n="17">Tunc demum illos dimisit, quia ipsi priores dimiserant. Ideo dicit, Quoties volui congregare filios vestros, et noluistis? Quid sibi vult, Granum frumenti nisi cadens in terram mortuum fuerit? </div>
            <div type="sub" n="18">De cruce loquitur. Ne enim turbarentur, cogitantes tunc illum occisum fuisse, cum gentes accesserunt, dicit, Hoc ipsos maxime ad accedendum inducit, hoc praedicationem meam augebit. </div>
            <div type="sub" n="19">Deinde quia sermonibus non ita persuadebat, a rerum experientia ipsos allicit dicens: In frumento hoc accidit, ut mortuum majorem fructum afferat. Si hoc in seminibus, multo magis in me. </div>
            <div type="sub" n="20">Verum discipuli dicta non intellexerunt. Quare frequenter hoc repetit Evangelista, ut excuset eos quod postea fugerint. Istiusmodi sermonem de resurrectione disputans Paulus attulit. </div>
         </div>
         <div type="sec" n="3">
            <div type="sub" n="1">Quam ergo excusationem habebunt ii qui resurrectionem non credunt; cum illam in seminibus quotidie contemplari possimus, in plantis quoque, et in generatione nostra? </div>
            <div type="sub" n="2">Primo enim corrumpi semen oportet, et inde fieri generationem. Universim vero cum Deus aliquid facit, nullis opus est ratiociniis. </div>
            <div type="sub" n="3">Quomodo enim nos ex non exstantibus fecit? Haec Christianis dico, qui se dicunt Scripturis credere: addam aliud ex humanis ratiociniis. </div>
            <div type="sub" n="4">Ex hominibus alii improbi, alii probi sunt: ex improbis multi re prospera ad extremam senectutem devenerunt; ex probis secus res cessit. </div>
            <div type="sub" n="5">Quandonam ergo et quo tempore singuli pro merito accipient? Sane, inquiunt, sed corporum resurrectio non est. </div>
            <div type="sub" n="6">Non audiunt Paulum dicentem, Oportet corruptibile hoc induere incorruptionem? Non de anima: non enim anima corrumpitur, et resurrectio dicitur de illo qui cecidit: cecidit vero corpus. </div>
            <div type="sub" n="7">Cur autem non vis esse corporis resurrectionem? Annon possibilis Deo est? Sed hoc negare extremae insipientiae esset. At non decet? </div>
            <div type="sub" n="8">Cur non decet hoc corruptibile, quod et laborem et mortem una subiit, coronas etiam participare? Nam si non deceret, non a principio factum fuisset, neque Christus carnem sumsisset. </div>
            <div type="sub" n="9">Quod autem sumserit, illamque resuscitaverit, audi quid dicat, Infer digitos tuos et vide, quia spiritus ossa et nervos non habet. </div>
            <div type="sub" n="10">Cur Lazarum suscitavit, si melius erat sine corpore resurgere? cur inter signa et beneficia hoc posuit? cur cibos praebuit? Ne itaque, dilecti, ab haereticis decipiamini. </div>
            <div type="sub" n="11">Et resurrectio et judicium est. Haec autem de medio tollunt quotquot nolunt operum suorum rationem reddere. Oportet enim resurrectionem talem esse qualis fuit resurrectio Christi. </div>
            <div type="sub" n="12">Primitiae enim ille est, et primogenitus mortuorum. Quod si resurrectio est animae purgatio, et liberatio a peccatis: Christus vero non peccavit, cur resurrexit? </div>
            <div type="sub" n="13">Quomodo nos a maledictione liberati sumus, si ipse peccavit? Quomodo dicit: Venit princeps hujus mundi, et in me non habet quidquam? </div>
            <div type="sub" n="14">Nam hoc impeccabilitatem ejus significat. Igitur secundum illos, aut non surrexit, vel ut resurgeret, ante resurrectionem peccavit. Sed et resurrexit, et peccatum non fecit. </div>
            <div type="sub" n="15">Ergo resurrexit, et haec prava doctrina, nihil aliud est quam inanis gloriae proles. </div>
            <div type="sub" n="16">Hunc ergo morbum fugiamus. Nam corrumpunt bonos mores colloquia prava. Non sunt haec Apostolorum dogmata. </div>
            <div type="sub" n="17">Marcion et Valentinus haec innovarunt. Fugiamus ergo, dilecti. Nihil prodest vita bona, cum prava doctrina; ut vicissim nihil sana doctrina, cum vita corrupta. </div>
            <div type="sub" n="18">Haec gentiles pepererunt: haec illi auxerunt ab externis accepta philosophis, et materiam non factam et multa hujuscemodi statuentes. </div>
            <div type="sub" n="19">Ut ergo dixerunt non esse creatorem sine materia non facta; sic et resurrectionem negarunt. Verum ne iis attendamus, cum immensam Dei potestatem noscamus. Ne attendamus. Vobis haec dico. </div>
            <div type="sub" n="20">Nos enim adversus illos pugnare non recusabimus; sed inermis et nudus, etsi in infirmiores inciderit, licet fortior, facile capietur. </div>
            <div type="sub" n="21">Nam si Scripturis attenderetis, et vos quotidie ad pugnam appararetis, non auctor vobis essem ut pugnam adversus illos vitaretis; sed manum conserere suaderem: nam fortis est veritas. </div>
            <div type="sub" n="22">Quia vero Scripturis uti nescitis, congressum timeo, ne inermes vos illi prosternant; nihil enim, nihil utique imbecillius iis qui Spiritus auxilio sunt destituti. </div>
            <div type="sub" n="23">Quod si exteriore utantur sapientia, mirandum non est; sed potius ridendum quod stultis utantur doctoribus. </div>
            <div type="sub" n="24">Neque enim vel de Deo, vel de creatura quid sanum illi invenire potuerunt; sed ea quae apud nos vidua novit, Pythagoras prorsus ignoravit. </div>
            <div type="sub" n="25">Sed dicunt animam fruticem, piscem, canem fieri. Hisne, quaeso, attendas? et qua ratione? </div>
            <div type="sub" n="26">Magni sunt illi in vico: cincinnos pulcros alunt, palliis induuntur; hactenus pertingit eorum philosophia. </div>
            <div type="sub" n="27">Si intus respicias, cinis, pulvis, nihil sanum est, sed sepulcrum patens est guttur eorum; omnia immunditie et sanie plena, et eorum dogmata vermibus scatent. </div>
            <div type="sub" n="28">Primus eorum, aquam dixit esse Deum; qui sequutus est, ignem; alius, aerem, et omnes ad corpora delati sunt. Hosne, quaeso, mireris, qui ne incorporei quidem Dei notitiam attigere? </div>
            <div type="sub" n="29">Quod si postea quid noverunt, id evenit postquam in Aegypto cum nostris colloquuti sunt. Sed ne vos nimium perturbemus, hic orandi finem faciamus. </div>
            <div type="sub" n="30">Si enim illorum doctrinam proponere incipiamus, quid de Deo, quid de materia, quid de anima et de corpore dixerint, magnus consequetur risus; neque nostra egebunt confutatione. </div>
            <div type="sub" n="31">Ipsi enim sese mutuo confodiunt. Qui contra nos de materia librum scripsit, seipsum confodit. </div>
            <div type="sub" n="32">Quare ne vos frustra detineamus, nec sermonum labyrinthum texamus, his missis, hoc dicemus: divinarum Scripturarum lectioni attendendum, neque verbis certandum esse, nullo fructu. </div>
            <div type="sub" n="33">Quod etiam Paulus Timotheum docet, etsi multa instructum sapientia, et signorum gratiam habentem. </div>
            <div type="sub" n="34">Ipsi ergo obtemperemus, abjectisque nugis, operibus manum admoveamus, fratrum amori dico, hospitalitati, et magnam eleemosynae rationem habeamus; </div>
            <div type="sub" n="35">ut promissa consequamur bona, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="67">
         <div type="title" n="title">Commentarius </div>
         <div type="title" n="title_2">[Homilia LXVII] </div>
         <div type="sec" n="1">
            <div type="sub" n="1">Qui amat animam suam, perdet eam; et qui odit animam suam in hoc mundo, in vitam aeternam custodit eam. Si quis mihi ministrat, me sequatur. </div>
            <div type="sub" n="2">Dulcis est praesens vita, et multae plena voluptatis. Verum non omnibus, sed iis qui ipsi haerent. Si quis vero caelum respiciat, et bona ibi reposita, cito illam despiciet et pro nihilo habebit. </div>
            <div type="sub" n="3">Nam et corporum pulcritudo, donec alia speciosior appareat, in admiratione habetur: cum vero formosius quidpiam conspicitur, primum contemnitur. </div>
            <div type="sub" n="4">Si velimus ergo illam intueri pulcritudinem, et regni illius speciem, cito praesentia vincula dissolvemus. Vinculum enim est rerum praesentium amor. </div>
            <div type="sub" n="5">Et hoc nobis suadens Christus, audi quid dicat: Qui amat animam suam, perdet eam; et qui odit animam suam in hoc mundo, in vitam aeternam custodit eam. Qui mihi ministrat, me sequatur: et ubi ego sum, illic et minister meus erit. </div>
            <div type="sub" n="6">Haec aenigmati similia videntur, neque tamen sunt, sed multae plena sapientiae. Et quomodo qui amat animam suam, perdet eam? Qui absurdis ejus concupiscentiis obtemperat, qui plus quam par est ei indulget. </div>
            <div type="sub" n="7">Ideo admonet quispiam, Noli ambulare in cupiditatibus animae tuae. Sic enim illam perdes: nam a via ad virtutem agente abducit. </div>
            <div type="sub" n="8">Ut contra, qui odit eam in hoc mundo, servabit eam. Quid est, qui odit eam? qui illi perniciosa jubenti resistit. Neque dixit, qui non cedit ei, sed qui odit eam. </div>
            <div type="sub" n="9">Quemadmodum enim odiosos nec audire libenter, nec videre placide possumus; sic et animam cum contraria Dei voluntati praecipit, vehementer aversari oportet. </div>
            <div type="sub" n="10">Quia enim jam de morte loquuturus est illis; de morte scilicet sua, praevidetque illos in moestitiam delapsuros esse, rem sublimiori modo tractat. </div>
            <div type="sub" n="11">Quid dico si mortem meam non fortiter feratis? nisi vos ipsi moriamini, nihil vobis lucri supererit. </div>
            <div type="sub" n="12">Et vide quomodo consolationem sermoni admiscet; valde durum et molestum erat audire, hominem animae suae amantissimum mori oportere. </div>
            <div type="sub" n="13">Ecquid vetera recenseam, quando nunc etiam multos inveniemus qui libenter omnia tolerent, ut hac vita fruantur, etiamsi futura credant? </div>
            <div type="sub" n="14">qui cum vident aedificia, opificia, machinas, lacrymantes talia dicunt: Quanta machinatur homo, et pulvis efficitur? </div>
            <div type="sub" n="15">Ita magna est hujusce vitae concupiscentia. Haec itaque vincula solvens Christus ait: Qui odit animam suam in hoc mundo, in vitam aeternam custodiet eam. </div>
            <div type="sub" n="16">Quod autem ut illos moneret, et metum eorum solveret haec dixerit, audi ex sequentibus: Qui mihi ministrat, me sequatur; de morte loquens, et ut per opera ipsum sequantur exigens. </div>
            <div type="sub" n="17">Minister enim eum cui ministrat sequi omnino debet. Et considera quandonam haec loquatur: </div>
            <div type="sub" n="18">non cum persequutionem patiebantur, sed cum in fiducia degebant et in tuto esse putabant, a multis honorati et culti; cum sese erigere poterant et audire: et tollat crucem suam, et sequatur me. </div>
            <div type="sub" n="19">Id est, paratus semper esto ad pericula, ad mortem, ad migrandum ex hac vita. Deinde cum gravia et molesta dixisset, praemium addit; </div>
            <div type="sub" n="20">Quodnam illud? Quod ipsum sequatur, quod sit una secum; ostendens fore ut resurrectio mortem sequatur. Nam ubi sum ego, inquit, illic et minister meus. </div>
            <div type="sub" n="21">Ubi est Christus? In caelis. Ergo etiam ante resurrectionem illuc et anima et mente transferamur. Si quis mihi ministraverit, diliget eum Pater. </div>
            <div type="sub" n="22">Cur non dixit, Ego? Quia nondum consentaneam de ipso opinionem habebant, sed majorem de Patre. Qui enim nondum sciebant ipsum esse resurrecturum, quomodo magnam de illo opinionem concepissent? </div>
            <div type="sub" n="23">Quamobrem filiis Zebedaei ait, Non est meum dare, sed quibus paratum est a Patre meo. Atqui ipse est qui judicat. </div>
            <div type="sub" n="24">Hic vero se genuinum Filium declarat: illos enim ut genuini et veri Filii ministros excipiet. </div>
            <div type="sub" n="25">Nunc anima mea turbata est. Et quid dicam? Pater, salvifica me ex hac hora. Atqui haec non sunt mortem adire suadentis; imo hortantis utique. </div>
            <div type="sub" n="26">Ne dicerent enim eum, humanis carentem doloribus, facile de morte philosophari, et sine suo periculo nos hortari; ostendit se, licet eam formidaret, ipsam, utpote utilem, non recusare. </div>
            <div type="sub" n="27">Haec porro ad assumtam carnem, non ad divinitatem pertinent. Idcirco ait, Nunc anima mea turbata est. </div>
            <div type="sub" n="28">Nisi enim hoc esset, qua serie haec consequi possent, Pater, salvifica me ex hac hora: ita perturbatus est, ut liberari se postularet, si effugere posset. </div>
         </div>
         <div type="sec" n="2">
            <div type="sub" n="1">Haec humanae naturae infirmitas est. Sed quid dicam non habeo, cum mortem deprecer. </div>
            <div type="sub" n="2">Propterea veni in horam hanc; ac si diceret: Etiamsi turbemur, et consternemur, mortem ne fugiamus: </div>
            <div type="sub" n="3">nam ita perturbatus ego, non fugiendum dico: ferendum quippe illud est quod accidit. Non dico, Libera me ex hac hora; sed, Pater, clarifica nomen tuum. </div>
            <div type="sub" n="4">Etiamsi perturbatio ad haec dicenda compellat, contrarium dico, Clarifica nomen tuum; id est, duc in crucem, quod humanum affectum indicat, naturamque mori nolentem, sed vitam servare cupientem; ostenditque se non extra humanos affectus esse: </div>
            <div type="sub" n="5">sicut enim neque esurire neque dormire crimini datur; sic neque praesentem vitam optare. Christus vero corpus habuit a peccatis liberum, non a naturalibus necessitatibus; alioquin corpus non fuisset. </div>
            <div type="sub" n="6">His etiam aliud docuit: quodnam illud? Ut si unquam in moestitia et metu simus, ne ideo a proposito resiliamus. Pater, clarifica nomen tuum. </div>
            <div type="sub" n="7">Ostendit se pro veritate mori, rem illam gloriam Dei vocans. Et hoc post crucem contigit. </div>
            <div type="sub" n="8">Futurum erat ut orbis converteretur, ac nomen Dei cognosceret, ipsique serviret; non Patris nempe nomen dumtaxat, sed etiam Filii. Attamen illud tacet. </div>
            <div type="sub" n="9">Venit ergo vox de caelis: Et clarificavi, et iterum clarificabo. Ubi clarificavit? In praecedentibus: et iterum clarificabo post crucem. </div>
            <div type="sub" n="10">Quid ergo Christus? Non propter me vox haec facta est, sed propter vos. Illi autem tonitruum esse putarunt, vel Angelum ipsi loquutum fuisse. </div>
            <div type="sub" n="11">Et unde hoc putarunt? Annon clara et conspicua vox fuit? Verum cito avolavit ab illis utpote crassioribus, carnalibus, segnibus. </div>
            <div type="sub" n="12">Alii sonum tantum retinuerunt; alii articulatam fuisse vocem noverant, quid vero significaret, non item. Quid ergo Christus? Non propter me haec vox venit, sed propter vos. </div>
            <div type="sub" n="13">Cur hoc dixit? Ad illud respiciens quod semper dicebant, illum ex Deo non esse. Qui enim a Deo clarificatur, quomodo non est ex Deo, cujus nomen propter ipsum clarificatur? </div>
            <div type="sub" n="14">Ideo vox delata est, propterea inquit ipse, Non propter me haec vox venit, sed propter vos, non ut aliquid a me ignoratum ab illa audiam; omnia enim quae Patris sunt novi: sed propter vos. </div>
            <div type="sub" n="15">Quia enim dicebant Angelum loquutum illi esse, vel factum esse tonitruum, et non advertebant, inquit, propter vos delatam esse vocem, ut hinc concitaremini ad interrogandum quid dictum fuisset. </div>
            <div type="sub" n="16">Illi vero stupefacti, neque sic interrogarunt, cum audirent id ad se pertinere. Nescienti enim cujus gratia diceretur, jure non insignis vox videbatur esse. </div>
            <div type="sub" n="17">Propter vos vox delata est. Viden’ quomodo res humiles eorum gratia fiant, non quasi Filius auxilio egeat? Nunc judicium est mundi, nunc princeps hujus mundi infra ejicietur. </div>
            <div type="sub" n="18">Hoc quomodo aptatur illi, clarificavi, et clarificabo? Optime et admodum consentanee. Quia enim dixit, Clarificabo, modum gloriae ostendit. </div>
            <div type="sub" n="19">Quis ille modus? Ille, inquit, ejicietur infra. Quid sibi vult illud: judicium est mundi hujus? Ac si diceret, Judicium erit et ultio. </div>
            <div type="sub" n="20">Quomodo? Occidit primum hominem, quem peccato obnoxium invenit; per peccatum enim mors intravit. In me hoc non invenit. </div>
            <div type="sub" n="21">Cur ergo insiliit, et morti tradidit? Cur in Judae animam ingressus est, ut me occideret? Ne mihi enim jam dixeris, ita Deum dispensavisse: hoc enim non diaboli est, sed ipsius sapientiae. </div>
            <div type="sub" n="22">Exploretur interim mens maligni illius. Quomodo ergo mundus in me judicatur? Quasi constituto judicio dicetur illi: Esto, omnes occideris, sed quia peccato obnoxios reperisti; Christum vero cur occidisti? </div>
            <div type="sub" n="23">Nonne plane injuste? Per Christum ergo totus mundus vindicabitur. Quod ut clarius evadat, exemplo utar. </div>
            <div type="sub" n="24">Sit violentus tyrannus quispiam, qui in manus suas incidentes omnes innumeris afficiat malis. Hic si cum rege vel cum filio regis congressus occidat illum injuste: ejus mors etiam alios ulcisci poterit. </div>
            <div type="sub" n="25">Sit aliquis qui a debitoribus exigat, verberet, in carcerem conjiciat; deinde eadem arrogantia nihil debentem perinde cogat. Eorum quae in alios commisit tunc poenas dabit; ille namque ipsum occidet. </div>
         </div>
         <div type="sec" n="3">
            <div type="sub" n="1">Sic et in Filio factum est. Eorum enim quae contra vos fecerit diabolus, per ea quae contra Christum ausus fuit, dabit poenas. </div>
            <div type="sub" n="2">Quod autem id subindicetur, audi: Nunc princeps hujus mundi ejicietur infra, per mortem meam. Et ego si exaltatus fuero, omnes traham ad meipsum; hoc est, etiam Gentiles. </div>
            <div type="sub" n="3">Et ne quis diceret, quomodo ejicietur infra, si te vicerit. Non vincet, inquit. Quomodo enim vincet eum qui alios trahit? Nec loquitur de resurrectione; sed quod resurrectione majus est, Omnes traham ad meipsum. </div>
            <div type="sub" n="4">Nam si dixisset, resurgam, nondum palam esset ipsos esse credituros; cum autem dicit, credent, utrumque declarat, et resurrecturum se confirmat. </div>
            <div type="sub" n="5">Si enim mortuus mansisset, et homo purus esset, nemo credidisset. Omnes traham ad meipsum. Cur ergo dicit Patrem trahere? Quia trahente Filio, trahit et Pater. </div>
            <div type="sub" n="6">Traham, inquit, utpote a tyranno detentos, qui non possint per se accedere, et ejus obsistentis manus effugere. Alibi autem illud rapinam vocat. </div>
            <div type="sub" n="7">Nemo potest spolia fortis rapere, nisi prius fortem alliget, et tunc vasa ejus rapiat. His ejus violentiam significat. Quod ergo illic rapinam, hic tractionem appellavit. </div>
            <div type="sub" n="8">Haec cum sciamus, excitemur, glorificemus Deum, non per fidem tantum, sed etiam per vitam; alioquin non gloria, sed blasphemia in Deum esset. </div>
            <div type="sub" n="9">Non ita blasphematur Deus ab exsecrando Gentili, ut a Christiano corrupto. Idcirco omnia, obsecro, faciamus, ut Deus gloria afficiatur. </div>
            <div type="sub" n="10">Nam ait, Vae servo illi, per quem nomen Dei blasphematur. Quando autem Vae dicitur, omnis cruciatus sequitur atque supplicium. Beatus autem ille est, per quem nomen ejus honoratur. </div>
            <div type="sub" n="11">Ne itaque simus quasi in tenebris, sed omnia peccata fugiamus, maxime autem illa quae in publicam perniciem transeunt; in his enim praesertim Deus blasphematur. </div>
            <div type="sub" n="12">Quam enim veniam consequemur, si aliis dare jussi, aliena rapiamus? Quae nobis erit spes salutis? Si esurientem non alas, punieris; si indutum exuas, quam consequeris veniam? </div>
            <div type="sub" n="13">Haec frequenter dicere non cessabimus: forte qui hodie non audiunt, cras audient: qui cras non attendent, postridie audient. </div>
            <div type="sub" n="14">Quod si qui immorigeri sint, nos saltem innoxii judicium non subibimus, qui quae nostra erant impleverimus. </div>
            <div type="sub" n="15">Utinam nec nos de dictis erubescamus, nec vos pudore afficiamini, sed omnes cum fiducia stare possimus ante tribunal Christi, </div>
            <div type="sub" n="16">ut et nos possimus in vobis gloriari, deque malis nostris aliquam consolationem accipere; vestram nempe probationem, in Christo Jesu Domino nostro, quicum Patri gloria, simulque Spiritui sancto in saecula, amen. </div>
         </div>
      </div>
      <div type="hom" n="68">
         <div type="title" n="title">Commentarius </div>
         <div type="title" n="title_2">[Homilia LXVIII] </div>
         <div type="sec" n="1">
            <div type="sub" n="1">Respondit ei turba: Nos audivimus ex lege, quod Christus manet in aeternum: et quomodo tu dicis, Oportet exaltari Filium hominis? Quis est iste Filius hominis? </div>
            <div type="sub" n="2">Error deprehensu facilis et infirmus est, etiamsi exterius mille depingatur coloribus. </div>
            <div type="sub" n="3">Et quemadmodum ii qui ruinae proximos parietes oblinunt, non illos tamen illitos firmant; sic qui mentiuntur, facile confutantur. Id quod hic passi sunt Judaei. </div>
            <div type="sub" n="4">Nam Christo ipsis dicente, Cum exaltatus fuero a terra omnes traham ad meipsum; Nos audivimus, inquiunt, a lege, quia Christus manet in aeternum. </div>
            <div type="sub" n="5">Quomodo tu dicis, Oportet exaltari Filium hominis? Quis est iste Filius hominis? Norant igitur Christum esse immortalem, et vitam habere sine termino. </div>
            <div type="sub" n="6">Ergo quid diceret intelligebant. Etenim in Scripturis passim et passio et resurrectio occurrunt. Nam Esaias haec simul ponit: Tamquam ovis ad occisionem ductus est, et quae sequuntur omnia. </div>
            <div type="sub" n="7">Et David in secundo Psalmo, et alibi saepe haec ambo copulat. Patriarcha quoque cum dicit, Decidens dormivit ut leo, addiditque, et ut catulus leonis, quis suscitabit eum? simulque passionem et resurrectionem significat. </div>
            <div type="sub" n="8">Verum hi sperantes se illi silentium imposituros ac demonstraturos ipsum non esse Christum, hinc Christum in aeternum manere confitentur. </div>
            <div type="sub" n="9">Et vide quam maligne. Non dixerunt enim, Nos audivimus quod Christus non passurus, non crucifigendus sit, sed quod maneat in aeternum. Atqui neque hoc dictum, contrarium erat. </div>
            <div type="sub" n="10">Passio namque immortalitatis non fuit impedimentum. Hinc videre licet multa eos scivisse quae in dubium vocari poterant, atque sponte sua malignatos esse. </div>
            <div type="sub" n="11">Quia enim ante de morte disseruerat, cum hic audirent illum exaltandum esse, hoc suspicati sunt. Deinde dicunt, Quis est iste Filius hominis? et hoc maligne. </div>
            <div type="sub" n="12">Ne putes, inquiunt, nos de te hoc dicere, neu dicas, nos inimicitiae causa tibi contradicere. Ecce nescimus de quo loquaris, et tamen haec proferimus. </div>
            <div type="sub" n="13">Quid ergo Christus? Ipsos confutat, ostenditque passionem nihil obesse quominus ipse maneat in aeternum. </div>
            <div type="sub" n="14">Adhuc, inquit, modicum tempus lumen in vobis est; significans mortem suam esse translationem: nam lux solis non exstinguitur; sed parvo tempore secedens, rursum apparet. </div>
            <div type="sub" n="15">Ambulate dum lucem habetis. Quod hic tempus indicat? An totam hanc vitam? an tempus ante crucem? </div>
            <div type="sub" n="16">Utrumque arbitror. Ob ineffabilem enim ejus benignitatem, multi etiam post crucem crediderunt. </div>
            <div type="sub" n="17">Haec porro dicit ut illos ad credendum concitet, ut etiam superius fecit ita dicens, Adhuc modicum tempus vobiscum sum. Qui ambulat in tenebris, nescit quo vadat. </div>
            <div type="sub" n="18">Quanta nunc Judaei ignorantes faciunt, ac si in tenebris ambularent? Videntur sibi recta incedere via, dum contraria procedunt. </div>
            <div type="sub" n="19">Sabbatum servantes et legem, ciborumque observationes, et nesciunt ubi ambulent. Ideo dicebat: Ambulate in luce, ut filii lucis sitis; id est, filii mei. </div>
            <div type="sub" n="20">Atqui in principio inquit Evangelista: Non ex sanguinibus, neque ex voluntate carnis, sed ex Deo nati sunt; id est, ex Patre. </div>
            <div type="sub" n="21">Hic vero ipse illos gignere dicitur; ut scias unam esse operationem Patris et Filii. Haec loquutus Jesus, abiit et abscondit se ab eis. </div>
            <div type="sub" n="22">Cur abscondit se nunc? Neque enim lapides contra eum tulerunt, neque blasphemarunt, ut ante fecerant. Cur ergo se abscondit? </div>
            <div type="sub" n="23">Cum in corda penetraret, sciebat eorum animos exasperari, etiamsi nihil loquerentur: sciebat fervere illos et caedem spirare: neque exspectavit donec in opus procederent; sed abscondit se, ut illorum invidiam sedaret. </div>
            <div type="sub" n="24">Vide quomodo id subindicet Evangelista, qui statim addit: Cum autem tanta signa fecisset, non crediderunt in eum. Quae illa tanta signa? Ea quae praetermisit Evangelista: ut ex sequentibus palam est. </div>
            <div type="sub" n="25">Nam cum secessisset, et postea reversus esset, rursus placide illos alloquitur his verbis: Qui credit in me, non credit in me, sed in eum qui misit me. Vide quid facit: ab humilibus incipit, et confugit ad Patrem. </div>
            <div type="sub" n="26">Iterumque extollit sermonem, et cum eos efferatos intelligit, discedit, et rursus comparet, et ab humilibus iterum incipit. Et ubinam hoc fecit? Imo ubi non fecit? </div>
            <div type="sub" n="27">Vide quid initio dicat: Sicut audio, judico: deinde sublimius, Sicut enim Pater suscitat mortuos et vivificat, sic et Filius quos vult vivificat. Iterumque, Ego non judico vos, alius est qui judicat. </div>
            <div type="sub" n="28">Rursumque secedit, posteaque in Galilaea comparens, Operamini, inquit, non cibum qui perit. </div>
            <div type="sub" n="29">Et cum magna de se dixisset, quod ex caelo descenderit, quod vitam aeternam det, rursum abscedit. Et in scenopegia rursum adstans, idipsum facit. </div>
         </div>
         <div type="sec" n="2">
            <div type="sub" n="1">Ac perpetuo videas illum doctrinam suam variantem, praesentia, absentia, humilibus, sublimibus verbis: quod etiam hic fecit: </div>
            <div type="sub" n="2">Cum autem tanta signa fecisset, non crediderunt in eum, inquit, ut impleretur sermo Esaiae, quem dixit: Domine, quis credidit auditui nostro? et brachium Domini cui revelatum est? </div>
            <div type="sub" n="3">Et rursum, Non potuerunt, inquit, credere, quia dixit Esaias, Auditu audietis, et non intelligetis. Haec autem dixit quando vidit gloriam ejus, et loquutus est de eo. </div>
            <div type="sub" n="4">Ecce iterum hoc, quia et, dixit, non causales sunt voces, sed eventum significantes. Neque enim quia id dixit Esaias, ideo non crediderunt; sed quia credituri non erant, ideo haec dixit Esaias. </div>
            <div type="sub" n="5">Cur ergo non ita loquitur Evangelista, sed incredulitatem a prophetia, non prophetiam ab incredulitate esse dicit; imo in sequentibus illud significantius ponit sic loquens, Propterea non poterant credere, quia dixit Esaias. </div>
            <div type="sub" n="6">Hic pluribus vult significare Scripturae veracitatem, et quod quae illa praedixit, non alio quam quo dixit modo evenerint. </div>
            <div type="sub" n="7">Ne quis enim diceret, Cur venit Christus? Non sciebat non credituros illos? Prophetas inducit, qui hoc praesciverunt. </div>
            <div type="sub" n="8">Venit autem, ne aliquam peccati sui excusationem haberent. Quae enim praedixit Propheta, ut prorsus futura praedixit; nisi enim omnino futura essent, non praedixisset. </div>
            <div type="sub" n="9">Erant autem prorsus futura, cum illi incurabiles essent. Illud autem, non potuerunt, id est, noluerunt. Nec mireris: nam alibi ait: Qui potest capere, capiat. </div>
            <div type="sub" n="10">Sic saepe solet potestatem pro voluntate ponere. Iterumque, Non potest mundus vos odio habere, me autem odio habet. </div>
            <div type="sub" n="11">Quod etiam in communi usu observatur; ut cum dicit quispiam, Non possum illum talem amare, voluntatis vehementiam potestatem vocans: ac rursum, Ille talis fieri non potest bonus. </div>
            <div type="sub" n="12">Et propheta qui ait? Si mutabit Aethiops pellem suam, et pardus maculas suas, et populus hic poterit bene facere, qui didicit mala. </div>
            <div type="sub" n="13">Non ideo haec dicit quod non possint illi virtutem exercere; sed quod nollent, ideo non posse. Hoc autem hic sibi vult Evangelista, non posse mentiri prophetam, neque tamen ideo impossibile erat illos credere. </div>
            <div type="sub" n="14">Poterat enim fieri ut etiam illis credentibus verax esset propheta: neque enim haec dixisset si credituri fuissent. Cur, inquies, non ita dixit? </div>
            <div type="sub" n="15">Quia tales quasdam proprietates habet Scriptura, et id ejus legibus concedendum. Haec porro dixit cum vidit gloriam ejus. Cujus? Patris. </div>
            <div type="sub" n="16">Cur ergo Joannes de Filio loquitur, et Paulus de Spiritu? Non ut confundentes hypostases, sed unam significantes dignitatem. </div>
            <div type="sub" n="17">Nam quae Patris sunt, Filii sunt, et quae Filii, Patris. Atqui multa per Angelos dixit, et nemo tamen ait, Sicut dixit Angelus: sed quid? Deus dixit. </div>
            <div type="sub" n="18">Quae enim a Deo per Angelos dicta sunt, Dei sunt, non item quae Dei sunt, Angelorum sunt. Hic vero ait verba Spiritus esse. </div>
            <div type="sub" n="19">Et loquutus est de eo. Quid loquutus est? Vidi Dominum sedentem super solium excelsum, et cetera. </div>
            <div type="sub" n="20">Gloriam ergo hic dicit visionem illam, fumum, arcana audisse mysteria; Seraphim vidisse, fulgur a throno exsiliens, in quod respicere potestates illae non valebant. </div>
            <div type="sub" n="21">Et loquutus est de eo. Quid loquutus est? Quod audierit vocem dicentem, Quem mittam, et quis ibit? Et dixi, Ecce ego sum, mitte me: et dixit, Auditu audietis, et non intelligetis, et videntes videbitis, et nescietis. </div>
            <div type="sub" n="22">Excaecavit enim oculos eorum, et induravit cor eorum, ne forte videant oculis, et corde intelligant. En rursus aliam quaestionem, quae nulla tamen est si recte attendamus. </div>
            <div type="sub" n="23">Quemadmodum enim sol debiles oculos percellit, non per propriam naturam; sic quoque accidit iis qui Dei verbis non attendunt. </div>
            <div type="sub" n="24">Ita et Pharaonis cor indurasse dicitur, quod accidit illis etiam qui Dei dictis repugnant. Proprietas autem haec Scripturae est; ut et illud, Tradidit eos in reprobum sensum; et illud, Distribuit gentibus; id est, concessit, dimisit. </div>
            <div type="sub" n="25">Non enim illum hic operantem inducit; sed ex aliorum nequitia haec facta esse significat. Cum enim derelinquimur a Deo, tradimur diabolo; diabolo traditi innumeris afficimur malis. </div>
            <div type="sub" n="26">Ut auditorem ergo terreat, ait, induravit, et, tradidit. Nam quod ille non modo non tradat, sed nec nos deserat, nisi nolimus, audi quid dicat: Nonne peccata vestra dividunt me a vobis? </div>
            <div type="sub" n="27">Ac rursum, Qui elongant se a te peribunt. Osee autem dicit: Oblita es legis Dei tui, et ego tui obliviscar; et ipse in Evangeliis: Quoties volui congregare filios vestros, et noluistis? </div>
            <div type="sub" n="28">Et Esaias rursum: Veni, et non erat homo: vocavi, et non erat qui audiret. Haec autem dicit ut ostendat nos priores in causa esse cur derelinquamur, et cur pereamus. </div>
            <div type="sub" n="29">Deus enim non modo nec relinquere, nec punire nos vult; sed etiam quando punit, non libens hoc facit. Nolo enim, inquit, mortem peccatoris, sed ut convertatur et vivat. </div>
            <div type="sub" n="30">Christus autem de excidio Jerosolymae lacrymatur. Quod nos etiam erga amicos facimus. </div>
         </div>
         <div type="sec" n="3">
            <div type="sub" n="1">Haec cum sciamus, nihil non agamus ne nos separemus a Deo, sed animae nostrae curae, amorique fraterno operam demus, neque nostra discerpamus membra. </div>
            <div type="sub" n="2">Illud enim furentium et mente captorum est; sed quanto pejus affectos videmus, tanto majorem impendamus curam. </div>
            <div type="sub" n="3">Nam multos saepe conspicimus, difficilibus insanabilibusque corporis morbis laborare, nec finem facimus imponendi pharmaca. </div>
            <div type="sub" n="4">Quid podagra, quid chiragra pejus? Num ideo membra abscindimus? Minime. Sed nihil non facimus ut saltem leniamus, si sanare non possimus. </div>
            <div type="sub" n="5">Hoc et circa fratres nostros faciamus. Si incurabili morbo laborent, curare perseveremus, aliorumque onera mutuo feramus. </div>
            <div type="sub" n="6">Sic enim Christi legem implebimus, et promissa consequemur bona, gratia et benignitate Domini nostri Jesu Christi, quicum Patri gloria simulque Spiritui sancto in saecula saeculorum, amen. </div>
         </div>
      </div>
      <div type="hom" n="69">
         <div type="title" n="title">Commentarius </div>
         <div type="title" n="title_2">[Homilia LXIX] </div>
         <div type="sec" n="1">
            <div type="sub" n="1">Verumtamen ex principibus multi crediderunt in eum. Sed propter Pharisaeos non confitebantur, ut de synagoga non ejicerentur. Dilexerunt enim gloriam hominum magis quam gloriam Dei. </div>
            <div type="sub" n="2">Pravi omnes animi affectus, omnino fugiendi nobis sunt; sed longe magis ii, qui plura pariunt peccata: exempli causa, avaritia, quae ex se gravis est morbus; </div>
            <div type="sub" n="3">sed longe gravior efficitur, quia radix et mater est omnium malorum. Ejusmodi est inanis gloria. </div>
            <div type="sub" n="4">Ecce hi ob gloriae cupidinem a fide sunt avulsi: Nam multi, ait, ex principibus crediderunt in eum; sed propter Judaeos non confitebantur, ut de synagoga non ejicerentur; </div>
            <div type="sub" n="5">id quod illis supra dicebat: Quomodo potestis credere, gloriam ab invicem accipientes, et gloriam, quae a solo Deo est non quaerentes? </div>
            <div type="sub" n="6">Non ergo principes erant, sed servi, extrema servitute; caeterum hic postea timor sublatus est. </div>
            <div type="sub" n="7">Nusquam enim sub Apostolis hoc morbo captos videmus; nam tunc et principes et sacerdotes crediderunt: gratia enim Spiritus superveniens illos omnes adamante firmiores reddidit. </div>
            <div type="sub" n="8">Cum igitur hoc ne tunc crederent impediret, audi quid dicat: Qui credit in me, non credit in me; sed in eum qui misit me; ac si diceret, Cur timetis in me credere? fides per me transit in Deum, ut etiam incredulitas. </div>
            <div type="sub" n="9">Vide quo pacto per omnia substantiam eamdem declaret. Non dixit, qui credit mihi, ne quis diceret, de verbis ejus tantum hoc dici, quod de hominibus quoque dici poterat. </div>
            <div type="sub" n="10">Nam qui Apostolis credit, non ipsis credit, sed Deo; verum ut discas de fide in substantiam suam haec agi; non dicit, qui credit verbis meis; sed qui credit in me. </div>
            <div type="sub" n="11">Et cur, inquies, nusquam vice versa dicit, Qui credit in Patrem, non credit in Patrem, sed in me? Quia dixissent illi, Ecce nos in Patrem credimus, in te non credimus; nam infirmiores adhuc erant. </div>
            <div type="sub" n="12">Discipulos enim alloquens sic dicebat, Creditis in Deum, et in me credite. Hos autem cum infirmiores ad haec audienda videret, aliter instituit. </div>
            <div type="sub" n="13">Ostendit ergo non posse in Patrem credere eos, qui non in se credant. Et ne putes id quasi de homine dici, subdit: Qui videt me, videt eum qui misit me. Quid ergo? an corpus est Deus? Minime. </div>
            <div type="sub" n="14">Visionem quippe mentalem hic significat, et hinc consubstantialitatem demonstrat. Et quid sibi vult illud, Qui credit in me? </div>
            <div type="sub" n="15">Ac si quis diceret, Qui aquam de flumine tollit, non de flumine, sed de fonte accipit. Imo infirmius hoc exemplum est ad rem propositam. Ego lux in mundum veni. </div>
            <div type="sub" n="16">Cum enim Pater et in veteri et in nova lege sic appelletur, et hoc ipse utatur nomine; ideo Paulus hinc edoctus splendorem vocat illum. </div>
            <div type="sub" n="17">Multam certe cum Patre affinitatem hic ostendit, imo nullam differentiam: nam fidem in se, non in se, sed in illum transire dicit. </div>
            <div type="sub" n="18">Lucem porro se vocavit, quod ab errore liberet, et quod spirituales solvat tenebras. Si quis me non audierit, ego non judico illum. Non enim veni ut judicem mundum, sed ut salvificem mundum. </div>
            <div type="sub" n="19">Ne putarent enim se propter infirmitatem contemtores dimisisse, ideo dixit: Non veni ut judicem mundum. </div>
         </div>
         <div type="sec" n="2">
            <div type="sub" n="1">Deinde ne hinc segniores fiant, quod didicerint eum qui credit salvum fieri, et qui non credit puniri, vide quam formidolosum illis tribunal minetur, cum adjicit: Qui me spernit, et non accipit verba mea, habet qui judicet eum. </div>
            <div type="sub" n="2">Si Pater neminem judicat, et tu non venisti ut judices mundum, quis illum judicabit? Sermo quem loquutus sum, ipse judicabit illum. </div>
            <div type="sub" n="3">Quia enim dicebant illum non ex Deo esse, sic loquutus est, ut declaret quod tunc non poterunt haec dicere. </div>
            <div type="sub" n="4">Sed verba quae nunc loquutus sum, accusatoris vicem agent, qui illos convincet, et omnem defensionis modum adimet. </div>
            <div type="sub" n="5">Sermo quem loquutus sum; quis sermo? Quod a meipso non venerim, quia qui misit me Pater, ille dedit mihi mandatum quid dicam, et quid loquar: et alia hujusmodi omnia. </div>
            <div type="sub" n="6">Ergo haec ideo propter illos dicta sunt, ut nullam haberent defensionis ansam. Nam nisi ita res se haberet, quid plus habebit quam Esaias? </div>
            <div type="sub" n="7">Nam ille hoc ipsum dicit: Dominus dat mihi linguam eruditionis, ut sciam quando sermonem dicere oporteat. </div>
            <div type="sub" n="8">Quid plus quam Jeremias? Nam et ille cum mittebatur, tunc inspirationem habebat. Quid plus quam Ezechiel? Hic enim devorato capitulo, ita loquutus est. </div>
            <div type="sub" n="9">Alioquin autem, ii qui dicta ejus audituri erant, causa ipsi cognitionis fuisse reperirentur. </div>
            <div type="sub" n="10">Si enim cum mittebatur, mandatum accepit quid esset dicturus, subinde dices ipsum antequam mitteretur, nihil scivisse: quibus verbis quid magis impium fuerit, si quis nempe haec ita accipiat, nec causam humilitatis verborum hujusmodi ediscat? </div>
            <div type="sub" n="11">Verum Paulus ipsos etiam discipulos intelligere dicit, Quae sit voluntas Dei bona, beneplacita et perfecta; et Filius nescivit donec mandatum accepit? Et qua ratione id consistere possit? </div>
            <div type="sub" n="12">Viden’ eum isthaec admodum humiliter loqui, ut illos attrahat, et iis qui futuri erant, silentium imponat? </div>
            <div type="sub" n="13">Ideo igitur humana loquitur verba, ut vel sic illos eo adigeret, ut vilitatem verborum fugerent, gnari non ex natura, sed ex auditorum imbecillitate haec ita dici: </div>
            <div type="sub" n="14">Scio quia mandatum ejus, vita aeterna est. Quae ergo loquor, sicut dixit mihi Pater sic loquor. </div>
            <div type="sub" n="15">Viden’ verborum humilitatem, Qui enim mandatum accipit, non sui dominus est: atqui ipse ait: Quemadmodum enim Pater suscitat mortuos et vivificat; ita et Filius quos vult vivificat. </div>
            <div type="sub" n="16">An ergo suscitandi quos vult potestatem habet, dicendi quod vult non habet? </div>
            <div type="sub" n="17">Hoc autem vult his verbis significare: Non secundum naturam est ut ille alia loquatur, alia ego: et scio mandatum ejus esse vitam aeternam. </div>
            <div type="sub" n="18">Illos autem alloquitur, qui ipsum deceptorem, atque in perniciem venisse dicebant. Cum autem dicit, Ego non judico, ostendit se istorum perniciei non esse causam. </div>
            <div type="sub" n="19">Per haec enim pene testificatur se discessurum, neque ultra cum eis esse versaturum. </div>
            <div type="sub" n="20">Quia nihil tamquam a meipso loquutus sum vobis; sed omnia quasi a Patre; ideoque in humilia desinit et sermonem concludit; ut diceret, hanc vobis usque in finem emisi vocem: quam vocem? </div>
            <div type="sub" n="21">Sicut dixit mihi Pater, sic loquor. Quod si Deo contrarius essem, contrarium certe dixissem, me nihil eorum quae Deo placent dicere, ut gloriam ad me referrem: nunc autem adeo omnia in Patrem retuli, ut nihil meum loquar. </div>
            <div type="sub" n="22">Cur ergo non creditis mihi dicenti, me mandatum accepisse, et ita vehementer amoventi malam illam vestram de resurrectione opinionem? </div>
            <div type="sub" n="23">Sicut enim fieri nequit ut ii qui mandatum acceperunt aliud faciant aut dicant, quam pro mittentis voluntate, donec mandatum accurate impleverint; </div>
            <div type="sub" n="24">ita neque ego aliud facere aut dicere possum, quam quae Pater voluerit: nam quae ego facio ille facit, quia mecum est, et non dimisit me solum Pater. </div>
            <div type="sub" n="25">Viden’ quo pacto semper declaret, se genitori sine ullo intermedio junctum esse? Nam cum dixit, a meipso non veni, non sibi potestatem adimit, sed se non Patri contrarium esse significat. </div>
            <div type="sub" n="26">Nam si homines sui domini sunt, multo magis Filius. Quod autem hoc verum sit, audi Paulum dicentem, Exinanivit semetipsum, et tradidit pro nobis. </div>
            <div type="sub" n="27">Sed, ut dixi, gravis res est inanis gloria, gravis utique: ipsa enim id effecit, ut illi non crederent, et alii male crederent, et quae ille benignitatis gratia dicebat ipsis, ad impietatem verterent. </div>
         </div>
         <div type="sec" n="3">
            <div type="sub" n="1">Hanc itaque feram omnino fugiamus; varia quippe est et multiformis, virusque suum ubique disseminat, et in pecuniis, et in deliciis, et in corporum pulcritudine. </div>
            <div type="sub" n="2">Idcirco ubique necessitatem excedimus: inde vestium luxus, servorum greges. </div>
            <div type="sub" n="3">Ideo ubique necessitas contemnitur, in domibus, in vestibus, in mensa; luxusque dominatur. Vis gloria frui? </div>
            <div type="sub" n="4">Eleemosynam eroga: tunc te laudabunt Angeli; tunc Deus approbabit. Nunc autem in aurifices tantum et textores admiratio vertitur; tu vero, o mulier, incoronata recedis, teque saepe vides maledictis exceptam. </div>
            <div type="sub" n="5">Si porro haec non corpori tuo circumponeres, sed in pauperes effunderes, ubique plausus adesset, et laus magna. Tunc illa habebis, cum aliis dabis. </div>
            <div type="sub" n="6">Donec vero sola retinueris, non habes. Domi namque thesaurus non tutus est; tutus vero est in pauperum manibus. </div>
            <div type="sub" n="7">Cur corpus ornas, dum animam impuritate correptam negligis? Cur non tantam animae quantam corpori curam impendis, cum majorem oporteret? Attamen oporteret, dilecti, parem saltem adhibere. </div>
            <div type="sub" n="8">Dic, quaeso, si quis te interroget, quid malueris, an corpus tuum vegetum formosumque esse ac vilibus indutum vestibus; </div>
            <div type="sub" n="9">an mutilum, morbosum et auro ornatum: annon optares potius in natura corporis pulcra gaudere forma, quam in vestium ambitu? </div>
            <div type="sub" n="10">An in corpore sic optares, in anima secus? ac dum illam turpem, deformem, nigram habes, ex aureis ornamentis te fructum percipere putas? Quaenam haec amentia? </div>
            <div type="sub" n="11">Ornatum in interiora verte, et torquibus illis animam circumda. Nam quae circum corpus ponuntur, neque ad valetudinem, neque ad formam juvant: non nigrum album reddunt, neque quod turpe est formosum efficiunt. </div>
            <div type="sub" n="12">Haec autem si animae circumponas, cito illam pro nigra albam reddes, pro turpi et deformi, pulcram et formosam. </div>
            <div type="sub" n="13">Non meus hic sermo est, sed Domini dicentis: Si fuerint peccata vestra ut coccinum, ut nivem dealbabo; et, Date eleemosynam, et omnia vobis munda erunt. </div>
            <div type="sub" n="14">Si ita sis affecta, non te solam, sed virum quoque tuum formosum reddes. </div>
            <div type="sub" n="15">Nam si te luxum deponentem viderit, non magnis opus erit sumtibus: hinc autem habendi cupiditatem deponet, et pronior erit ad eleemosynam, et tu fidenter poteris illi ea quae decent suadere. </div>
            <div type="sub" n="16">Nunc autem, o vos mulieres, non parem habetis potestatem. Quo ore, qua fronte conjuges ad eleemosynam hortabimini, cum maximam opum partem ad corporis ornatum insumatis? </div>
            <div type="sub" n="17">Tum poteris cum fiducia virum de eleemosyna alloqui, cum aureum cultum deposueris. Etiamsi vero nihil proficias, quod tuum erat totum implesti. </div>
            <div type="sub" n="18">Imo fieri nequit ut illum non flectas, cum per res ipsas loqueris: Quid enim scis, mulier, an virum tuum salvum factura sis? </div>
            <div type="sub" n="19">Ut nunc et pro te et pro illo rationem redditura es; sic si luxum hujusmodi deponas, duplicem coronam consequeris, cum viro coronata et gloriosa per infinita illa saecula, et aeternis fruens bonis: </div>
            <div type="sub" n="20">quae nos omnes assequi contingat, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="70">
         <div type="title" n="title">Commentarius </div>
         <div type="title" n="title_2">[Homilia LXX] </div>
         <div type="sec" n="1">
            <div type="sub" n="1">Ante diem festum Paschae, sciens Jesus quia venit hora ejus, ut transeat ex hoc mundo ad Patrem, cum dilexisset suos, qui erant in mundo, in finem dilexit eos. </div>
            <div type="sub" n="2">Imitatores mei estote, inquit Paulus, sicut et ego Christi. Ideo enim ex massa nostra carnem accepit, ut per eam nos virtutem doceret. </div>
            <div type="sub" n="3">In similitudinem, inquit, carnis peccati, et de peccato peccatum in carne damnavit: ipseque Christus ait: Discite a me, quia mitis sum et humilis corde. </div>
            <div type="sub" n="4">Haec non verbis tantum, sed et rebus docuit. Nam et Samaritanum et daemoniacum ipsum vocabant, et deceptorem, lapidesque in ipsum jaciebant. </div>
            <div type="sub" n="5">Et nunc quidem ministros miserunt Pharisaei, ut illum caperent; nunc alios subjecerunt insidiatores: </div>
            <div type="sub" n="6">illi quoque saepe contumelias inferebant, cum tamen nihil adesset in quo accusarent ipsum, sed beneficia frequenter acciperent. </div>
            <div type="sub" n="7">Verumtamen post haec tanta, non cessat eos et verbis et operibus juvare: et cum a servo quodam caederetur, ait: Si male loquutus sum, testimonium perhibe de malo; si autem bene, quid me caedis? </div>
            <div type="sub" n="8">Verum haec inimicis et insidiatoribus dixit; videamus autem, quid nunc faciat erga discipulos; imo quae nunc exhibeat erga insidiatorem. </div>
            <div type="sub" n="9">Qui enim omnium maxime odio dignus erat, quia cum discipulus et mensae consors esset, cum miracula vidisset, et tot dignatus esset muneribus, deterrima omnium fecit: </div>
            <div type="sub" n="10">non lapidibus, non contumeliis impetiit; sed illum prodidit: hunc vero vide quam benigne excipiat. Lavit ejus pedes, ut hoc officio ipsum cohiberet a tanta nequitia. </div>
            <div type="sub" n="11">Atqui poterat ipsum sicut ficum arefacere si voluisset, vel disscindere sicut petras disscidit, et sicut item velum templi disscidit. </div>
            <div type="sub" n="12">Verum noluit vi, sed proposito voluntatis a proditione abducere. Ideo lavit ejus pedes: neque hac de re erubuit infelix et miser ille. </div>
            <div type="sub" n="13">Ante diem festum Paschae, inquit, sciens Jesus quia venit hora ejus. Non tunc primum scivit; sed cum fecit id quod fecit jam olim sciebat. Ut transeat. Magnifice Evangelista transitum ejus mortem vocat. </div>
            <div type="sub" n="14">Viden’ quomodo relicturus eos vehementiorem amorem exhibeat? Illud enim, Cum dilexisset suos, in finem dilexit eos, hoc significat; nihil praetermisit eorum quae ardenter amantem oportet facere. </div>
            <div type="sub" n="15">Cur non a principio hoc fecit? Majora in extremo facit, ut eorum caritatem augeat, et magnum indet animum ad futura perferenda mala. </div>
            <div type="sub" n="16">Suos autem dicit secundum familiaritatis rationem: nam et alios suos vocat secundum creationem; ut cum dicit, Sui eum non receperunt. </div>
            <div type="sub" n="17">Quid sibi vult illud, Qui erant in mundo? Quia sui erant etiam mortui, Abraham, Isaac, Jacob, ipsisque similes; sed hi non in mundo erant. </div>
            <div type="sub" n="18">Viden’ eum esse Deum et veteris et novae legis? Quid significat illud, In finem dilexit eos? Id est, amare perseveravit, ac ferventis amoris signum hoc esse dicit. </div>
            <div type="sub" n="19">Atqui aliud alibi dixerat, animam suam se ponere pro amicis suis. Sed nondum hoc acciderat. Cur autem hoc nunc fecit? </div>
            <div type="sub" n="20">Quia id longe mirabilius erat, quando tam conspicuus apud omnes esse videbatur, nec parvam consolationem abscessurus reliquit. </div>
            <div type="sub" n="21">Quia enim in moerore vehementi futuri erant, parem illis consolationem inducit. Et coena facta, cum diabolus jam misisset in cor, ut traderet eum Judas. </div>
            <div type="sub" n="22">Hoc dicit perculsus Evangelista, narrans quomodo pedes ejus qui ipsum prodere instituerat laverit. </div>
            <div type="sub" n="23">Ingentem porro ejus nequitiam ostendit, quod nec mensae consortium ipsum cohibuerit, quae res maxime solet malitiam continere, nec suaserit illi ut usque ad ultimum diem cum magistro se superante maneret. </div>
            <div type="sub" n="24">Sciens autem Jesus quia omnia tradidit ei Pater in manus, et quia a Deo exivit, et ad Deum vadit. </div>
            <div type="sub" n="25">Hic etiam mirabundus dicit: Cum tantus et talis esset, qui a Deo exierat, et ad Deum ibat, qui omnibus imperabat, hoc tamen fecit, nec dedignatus est rem talem aggredi. </div>
            <div type="sub" n="26">Cum tradidisse ait, ut puto, fidelium salutem respicit: nam cum dicit, Omnia mihi tradita sunt a Patre meo, de hoc tradendi genere loquitur, ut et alibi ait: Tui erant, et mihi eos dedisti: </div>
            <div type="sub" n="27">et rursum, Nemo potest venire ad me, nisi Pater traxerit eum; et, nisi datum sit ei de caelo. Vel hoc dicit, vel se nihil ex hoc minuendum esse, qui a Deo exierit, ad Deum vadat, et omnia contineat. </div>
            <div type="sub" n="28">Cum vero illud tradere audis, nihil humanum suspiceris: honorem enim Patri redditum et concordiam significat. </div>
            <div type="sub" n="29">Sicut enim Pater ipsi tradit, sic ipse Patri; quod declarat Paulus dicens, Cum tradiderit regnum Deo et Patri. </div>
            <div type="sub" n="30">Hic autem humaniori more loquitur, ineffabilem erga illos exhibens caritatem, quorum curam ut suorum gerebat, docens illos humilitatem matrem bonorum, quam et initium et finem virtutis esse dicit. </div>
            <div type="sub" n="31">Nec temere jacet illud, a Deo exivit, et ad Deum vadit; sed ut discamus ipsum digna fecisse ejus qui illinc exiisset et illuc ivisset, omnemque fastum conculcavisse. Et cum surrexisset a coena, positis vestibus. </div>
         </div>
         <div type="sec" n="2">
            <div type="sub" n="1">Vide quomodo non lavando solum, sed et alio quoque modo humilitatem exhibeat. Non enim antequam recumberet, sed postquam omnes recubuissent, tunc surrexit. </div>
            <div type="sub" n="2">Deinde non solum lavat, sed positis vestibus. Neque his contentus, linteo se praecinxit; neque id satis habuit, sed ipse pelvim implevit, neque alteri implendam tradidit; sed haec omnia ipse facit: </div>
            <div type="sub" n="3">his omnibus ostendens haec non perfunctorie nobis esse facienda, cum recte facimus, sed cum omni diligentia et alacritate. </div>
            <div type="sub" n="4">Videtur porro mihi illum, proditoris primum lavisse pedes, quod dixerit, Coepit lavare pedes discipulorum; et addiderit, Venit ad Simonem Petrum, qui dicit ei: Tu mihi lavas pedes? </div>
            <div type="sub" n="5">His manibus, inquit, quibus oculos aperuisti, leprosos mundasti, mortuos suscitasti? Haec quippe magnam habent emphasim. </div>
            <div type="sub" n="6">Quare non alio opus habuit, quam illa voce, Tu, quae per se totum significat. Jure autem quaeras, cur nullus alius ipsum cohibuit, nisi Petrus, quod non parvi amoris reverentiaeque signum fuit. </div>
            <div type="sub" n="7">Qua ergo de causa? Videtur mihi primo proditoris pedes abluisse; deinde ad Petrum venisse, aliosque deinceps admonitos fuisse. </div>
            <div type="sub" n="8">Quod enim alium quempiam ante illum laverit, palam est ex his verbis, Cum autem venit ad Petrum. Sed non est vehemens accusator Evangelista. </div>
            <div type="sub" n="9">Illud enim coepit, hoc subindicat. Etiamsi vero Petrus primus esset, verisimile est proditorem, utpote petulantem, ante coryphaeum accubuisse. </div>
            <div type="sub" n="10">Aliunde namque ejus petulantia dignoscebatur, quando intinxit cum magistro, et quando reprehensus non compunctus est. </div>
            <div type="sub" n="11">Petrus autem jam semel antea increpatus, qui illa ex amoris vehementia dixerat, ita repressus est, ut anxius et tremens, altero opus haberet ad interrogandum. Hic vero saepe reprehensus, ne sensit quidem. </div>
            <div type="sub" n="12">Cum ergo venisset ad Petrum, dixit ei Petrus: Domine, tu mihi lavas pedes? Respondit ei: Quod ego facio tu nescis modo, scies autem postea; </div>
            <div type="sub" n="13">id est, quantum hinc lucri, quantam doctrinae utilitatem, et quantam hoc ad humilitatem nos ducere possit. </div>
            <div type="sub" n="14">Quid ergo Petrus? Adhuc cohibet et dicit, Non lavabis mihi pedes in aeternum. Quid facis, Petre? Non recordaris eorum quae prius dicta sunt? </div>
            <div type="sub" n="15">Annon cum dixisti, Propitius esto tibi, audisti, Vade post me, satana? Neque resipiscis, sed adhuc vehemens es? Etiam, inquit. Res enim magna et stupore plena agitur. </div>
            <div type="sub" n="16">Quia igitur id ex vi amoris faciebat, hinc quoque capitur a Christo. Ut ergo tunc vehementer increpavit, dixitque, Scandalum es mihi; sic et hoc loco dicit, Nisi lavero te, non habebis partem mecum. </div>
            <div type="sub" n="17">Quid ergo fervens ille ardensque vir? Domine, non tantum pedes meos, sed et manus et caput. Recusando vehemens, concedendo vehementior efficitur. Utrumque autem ex amore prodibat. </div>
            <div type="sub" n="18">Sed cur non dixit Jesus, qua de causa id faceret, sed minas addidit? Quia ille non alio modo morem gessisset. </div>
            <div type="sub" n="19">Nam si Christus dixisset, Sine, hoc enim modo vos docebo humilitatem, millies se humilem fore promisisset, ne Dominus hoc faceret. </div>
            <div type="sub" n="20">At nunc quid dicit Christus? Quod Petrus maxime timebat, ne separaretur a Domino. Ille enim erat qui frequenter quo iret interrogabat; ideo dicebat, Animam meam dabo pro te. </div>
            <div type="sub" n="21">Nam si cum audivit, Quod ego facio tu nescis modo, scies autem postea; ne sic quidem abstitit, multo minus si scivisset. Ideo dixit, scies autem postea, gnarus eum, si scivisset, adhuc repugnaturum fuisse. </div>
            <div type="sub" n="22">Neque dixit Petrus, Doce nunc me, ut sinam: sed quod longe vehementius erat, ne scire quidem sustinuit: sed instat rursus, Non lavabis mihi pedes. Ubi autem comminatus est, statim cessit. </div>
            <div type="sub" n="23">Quid autem significat, scies postea? Quandonam? Quando in nomine meo daemonia ejicies, cum me videris in caelum assumi, cum a Spiritu didiceris me a dextris sedere, tunc cognosces quid nunc factum sit. </div>
            <div type="sub" n="24">Quid ergo Christus? Quia Petrus dixerat, Non tantum pedes, sed et manus et caput. Qui lotus est, inquit, non indiget, nisi ut pedes lavet; sed est mundus totus. Et vos mundi estis, sed non omnes. Sciebat enim quis traditurus esset eum. </div>
            <div type="sub" n="25">Si mundi sunt, cur lavas pedes eorum? Ut vos modestiam discatis. Ideo quod vilissimum membrorum videtur esse, solum lavit. Quid significat illud, Qui lotus est? Id est, qui purus est. </div>
            <div type="sub" n="26">Num illi puri erant, qui nondum a peccatis liberi erant, nec Spiritu dignati, cum adhuc peccatum dominaretur, et maledictionis chirographum maneret, necdum victima esset oblata? </div>
            <div type="sub" n="27">Quomodo igitur illos esse puros dicit? Verum ne putes, quia puros illos dicit, esse prorsus a peccatis liberos, addidit: Jam vos mundi estis, propter sermonem quem loquutus sum vobis; hoc est, hac tantum ratione mundi estis. </div>
            <div type="sub" n="28">Jam lucem accepistis, jam a Judaico errore liberi estis. Nam propheta dicit: Lavamini, mundi estote, abjicite malitiam ab animabus vestris. Itaque qui talis est, lotus est et purus. </div>
            <div type="sub" n="29">Quia ergo omnem malitiam ab anima respuerant, et pura mente cum illo versabantur; ideo secundum propheticum sermonem dicit, Qui lotus est, jam mundus est. </div>
            <div type="sub" n="30">Non lavacrum illud per aquam et Judaicum dicit, sed conscientiae purgationem. </div>
         </div>
         <div type="sec" n="3">
            <div type="sub" n="1">Simus ergo et nos mundi, discamus bene facere. Quid est bene facere? Judicate pupillo, defendite viduam: et venite, disceptemus, dicit Dominus. </div>
            <div type="sub" n="2">Frequenter in Scriptura viduarum et pupillorum fit mentio. At nobis illorum nulla ratio est. Atqui cogita quanta sit reposita merces. </div>
            <div type="sub" n="3">Si fuerint, inquit, peccata vestra sicut puniceum, ut nivem dealbabo; si ut coccinum, ut lanam dealbabo. Defensore namque caret vidua; ideo magnam illius curam habet. </div>
            <div type="sub" n="4">Vidua enim cum possit secundas adire nuptias, ob Dei timorem viduitatis aerumnas tolerat. Manum ergo ipsis porrigamus omnes et viri et mulieres, ne quando viduitatis molestias subeamus. </div>
            <div type="sub" n="5">Sin subeamus, magnam nobis experiundae benignitatis ansam parabimus. Non parva vis lacrymarum viduae est; sed potest illa vel ipsum caelum aperire. </div>
            <div type="sub" n="6">Ne ergo illis insultemus, nec calamitatem augeamus, sed omni modo feramus opem. Si ita faciamus, multam nobis securitatem comparabimus et in hoc saeculo et in futuro. </div>
            <div type="sub" n="7">Non enim hic tantum, sed et illic nobis opem ferent, dum maximam peccatorum nostrorum partem, ob beneficia ipsis praestita abscindent, et id nobis conciliabunt ut possimus ante tribunal Christi adstare cum fiducia, </div>
            <div type="sub" n="8">quam nos omnes assequi contingat gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="71">
         <div type="title" n="title">Commentarius </div>
         <div type="title" n="title_2">[Homilia LXXI] </div>
         <div type="sec" n="1">
            <div type="sub" n="1">Et accepit vestimenta sua, et cum recubuisset, iterum dixit eis: Scitis quid fecerim vobis et cetera. </div>
            <div type="sub" n="2">Perniciosum est, dilecti, perniciosum utique, in profundum malorum incidere. Ex hinc enim difficile convertitur animus. Ideoque nihil non agendum est, ut ne a principio capiamur. </div>
            <div type="sub" n="3">Facilius quippe est non cadere, quam lapsum resipiscere. Vide ergo, quando semel lapsus est Judas, quot oblatis sibi auxiliis, non tamen resurgat. </div>
            <div type="sub" n="4">Dixit Jesus, Unus vestrum diabolus est; dixit, non omnes credunt; dixit, non de omnibus dico; et, scio quos elegi: et nihil horum sensit. </div>
            <div type="sub" n="5">Postquam autem lavit pedes, et accepit vestimenta sua, cum recubuisset, ait: Scitis quid fecerim vobis. Non ultra Petrum solum, sed omnes alloquitur. </div>
            <div type="sub" n="6">Vos vocatis me Magistrum et Dominum, et bene dicitis; sum etenim. Vos vocatis me. Illorum judicium acceptum habet. Deinde ne ad illorum gratiam haec dicta esse videantur, subdit, sum etenim. </div>
            <div type="sub" n="7">Cum ergo sermonem eorum inducit, jam onerosus non est; quod illum confirmet, nulli suspicioni obnoxium reddit. Sum etenim, inquit. </div>
            <div type="sub" n="8">Viden’ quo pacto, quando discipulos alloquitur, de se apertius loquatur. Ut ergo dicit: Nolite vocare magistrum super terram: unus enim praeceptor vester est; </div>
            <div type="sub" n="9">ita ait, Et nolite vocare patrem super terram. Illud autem unus et unus, non de Patre tantum dicitur, sed etiam de ipso Filio; sin de se non loqueretur, quomodo dixisset, ut filii lucis sitis? </div>
            <div type="sub" n="10">Ac rursus, Si magistrum solum Patrem diceret, quomodo sic loqueretur, sum etenim? </div>
            <div type="sub" n="11">Et, unus est praeceptor vester, Christus? Si ergo, inquit, ego Dominus et Magister lavi pedes vestros, et vos debetis alter alterius lavare pedes. Exemplum dedi vobis, ut quemadmodum ego feci vobis, ita et vos faciatis. </div>
            <div type="sub" n="12">Atqui non est idipsum: ille namque Magister est et Dominus, et vos mutuo conservi. Quid ergo sibi vult illud, ita? eodem studio. Ideo ex majoribus rebus exempla sumit, ut saltem minus faciamus. </div>
            <div type="sub" n="13">Nam magistri pueris literas pulcherrimas scribunt, ut, licet imperfectius, imitentur. Ubi nunc sunt qui conservos nihili pendunt? ubi qui honores expetunt? </div>
            <div type="sub" n="14">Proditoris pedes Christus lavit, sacrilegi et furis, etiamque proditionis tempore, et cum nulla resipiscentiae spes esset, mensae consortem effecit, et tu altum sapis, et supercilia extollis? </div>
            <div type="sub" n="15">Pedes mutuo lavemus, inquit, etiamque servorum. Et quid magnum, si servorum quoque? Hic enim liber et servus nomine tenus differunt; illic vero rei veritate. </div>
            <div type="sub" n="16">Nam ille natura Dominus est, et nos servi; neque tamen id facere nunc recusavit. Nunc vero mirum si non liberis ut servis, et ut emtis mancipiis utamur. </div>
            <div type="sub" n="17">Ecquid tunc dicemus, cum tantae patientiae et moderationis exempla habeamus, nec imitemur, imo ex diametro oppositi et elati stemus, neque debitum reddamus? </div>
            <div type="sub" n="18">Nos quippe mutuo debitores constituit Deus, ipse prius exorsus, et in minori parte debitores. Ipse namque dominus erat; et nos si id faciamus, erga conservos facimus. </div>
            <div type="sub" n="19">Quod ipsum subindicavit cum diceret, Si ergo ego Dominus et Magister; ac rursum, ita et vos. Consequens enim erat dicere, Quanto magis vos servi? verum illud auditorum conscientiae reliquit. </div>
            <div type="sub" n="20">Cur autem hoc nunc fecit? Honorem consequuturi erant, alii majorem, alii minorem. </div>
         </div>
         <div type="sec" n="2">
            <div type="sub" n="1">Ne igitur sese adversus alios extollerent, dicerentque ut antea, Quis major est? </div>
            <div type="sub" n="2">neque alii adversus alios indignarentur, omnem ab ipsis tollit elationem dicens: Quantumcumque magnus sis, non debes erga fratrem altum sapere. </div>
            <div type="sub" n="3">Neque dixit id quod majus erat: Si ego proditoris pedes lavi, quid magnum si vos sociorum pedes lavetis? Sed cum hoc reipsa exhibuisset, id spectatorum judicio reliquit. </div>
            <div type="sub" n="4">Ideo dicebat, Qui fecerit et docuerit, hic magnus vocabitur. Hoc enim vere docere est, cum per opera docetur. Quem enim fastum hoc non tollat? quam non arrogantiam et superbiam deprimat? </div>
            <div type="sub" n="5">Qui sedet super cherubim proditoris pedes lavit; tu vero, mi homo, qui cinis, terra et pulvis es, teipsum extollis et altum sapis? </div>
            <div type="sub" n="6">Ecqua gehenna dignus non fueris? Quod si altos sensus cupias, ego tibi monstrabo viam: quid enim sit ignoras. </div>
            <div type="sub" n="7">Qui rebus praesentibus quasi magnis haeret, hic vilis et abjecti est animi. Itaque neque humilitas est sine magnitudine animi. </div>
            <div type="sub" n="8">Quemadmodum enim pueruli vilibus inhiant, sphaeris, trochis, talis; magna vero ne cogitatione quidem capere possunt; sic et nunc qui philosophatur, praesentia nihil existimabit. </div>
            <div type="sub" n="9">Non ergo illa habere vel ab alio assequi optabit. Qui vero non philosophatur, contra affectus, araneis, umbrae, somniis et vilioribus rebus haerebit. </div>
            <div type="sub" n="10">Amen, amen dico vobis, non est servus major domino suo: neque Apostolus major est eo qui misit eum. Si haec scitis, beati eritis si feceritis ea. </div>
            <div type="sub" n="11">Non de omnibus vobis dico; sed ut impleatur Scriptura: Qui manducat panem mecum, levavit calcaneum suum contra me. </div>
            <div type="sub" n="12">Id quod superius dixit, hic quoque repetit ut redarguat: nam si non est servus major domino suo, neque Apostolus major eo qui misit ipsum; et si hoc a me factum est, multo magis a vobis fiat oportet. </div>
            <div type="sub" n="13">Deinde, ne quis diceret: Cur hoc dicis? nunc enim nescimus, hoc ipsum adjecit: Non ut ignorantibus haec dico; sed ut per opera, quae dicta sunt exhibeatis. </div>
            <div type="sub" n="14">Nam scire quidem, omnium; facere vero, non omnium. Ideo enim hoc dicit, Beati estis si haec feceritis. Ideo frequentissime hoc repeto, etsi vos sciatis, ut vos ad agendum inducam. </div>
            <div type="sub" n="15">Nam etiam Judaei norunt; sed non ideo sunt beati, cum haec non faciant. Non de omnibus vobis dico. </div>
            <div type="sub" n="16">Papae, quanta patientia! nondum proditorem arguit; sed rem obtegit, hinc illi poenitentiae locum concedens: et arguit et non arguit haec dicens: Qui manducat panem mecum, levavit calcaneum suum contra me. </div>
            <div type="sub" n="17">Videtur mihi illud, Non est servus major domino suo, ad hoc dictum esse; ut si quipiam a servis, vel aliis vilioribus personis quidquam mali patiantur, ne turbentur, ad Judae exemplum respicientes: </div>
            <div type="sub" n="18">qui innumera consequutus bona, contraria rependit: ideo subdidit, qui manducat mecum panem, missisque aliis omnibus, hoc quod ipsum poterat cohibere et pudore afficere protulit. </div>
            <div type="sub" n="19">Qui a me alebatur, qui mihi mensae consors erat, inquit. Haec porro dicebat, ut illos institueret ad beneficia iis praestanda, qui sibi malum inferrent, etiamsi insanabiles essent. </div>
            <div type="sub" n="20">Cum dicit autem, Non de vobis omnibus dico, ne omnibus timorem incuteret, illum tandem segregat his verbis, qui manducat mecum panem. </div>
            <div type="sub" n="21">Illud enim, non de omnibus, non omnino unum quempiam designabat; propterea subdidit, qui manducat mecum panem, </div>
            <div type="sub" n="22">misero declarans, se non ignorantem, sed probe scientem comprehendi, id quod illum maxime cohibere poterat. </div>
            <div type="sub" n="23">Neque dixit, tradit me; sed levavit super me calcaneum, ut dolum et occultas insidias declararet. </div>
         </div>
         <div type="sec" n="3">
            <div type="sub" n="1">Haec porro scripta sunt, ut ne injuriam inferentibus succenseamus; sed illos arguamus et deploremus. Lacrymis enim digni sunt, non patientes, sed inferentes injuriam. </div>
            <div type="sub" n="2">Nam se maxime laedunt, raptor, sycophanta, et si qui aliud mali inferant; nobis autem valde prosunt, nisi nos ipsi ulciscamur. </div>
            <div type="sub" n="3">Exempli causa, rapuit quispiam, et tu pro injuria gratias Deo egisti, ipsique gloriam retulisti; per gratiarum actionem innumera praemia consequutus es: quemadmodum ille immensum sibi ignem apparavit. </div>
            <div type="sub" n="4">Si quis vero dixerit, Quid si inferior cum essem injuriam non potui propulsare? responderim ego, Potuisti indignari et succensere: </div>
            <div type="sub" n="5">haec enim in nostra sunt potestate, imprecari laedenti, ipsumque mille maledictis prosequi et infamare. Qui hoc non facit, omissae vindictae mercedem recipiet. </div>
            <div type="sub" n="6">Constat enim eum cum hoc posset facere, non fecisse tamen. Nam qui laesus est, obviis quibusque armis utitur, si injuriam non ferat, maledictis, convitiis, insidiis laedentem ulciscitur. </div>
            <div type="sub" n="7">Ab his ergo tu, si non modo abstineas, sed etiam pro illo preceris; hoc pacto, Deo similis effectus es. Orate, inquit, pro persequentibus vos, ut sitis similes Patri vestro, qui est in caelis. </div>
            <div type="sub" n="8">Viden’ quanta lucremur ex illatis injuris? Nihil ita Deum delectat, ut non reddere malum pro malo, imo bonum pro malo reddere. Contraria ergo reddere jubemur, officia, preces. </div>
            <div type="sub" n="9">Ideo Christus eum qui se proditurus erat, beneficiis afficiebat, pedes ejus lavabat, clam arguebat, parce reprehendebat, officiis, mensa, osculo dignabatur. Neque tamen ille resipuit, sed Christus sua agens perstitit. </div>
            <div type="sub" n="10">Verum age, servorum exemplo te erudiamus, atque, quod validius est, ex ipso veteri testamento, ut videas nos nullam excusationem habere, si injuriarum recordemur. </div>
            <div type="sub" n="11">Vultis Moysen afferam, vel altius repetam? quanto enim vetustiora sunt exempla, tanto ad persuadendum aptiora. </div>
            <div type="sub" n="12">Quare? Quia tunc difficilior erat virtus: neque enim tunc illi leges scriptas habebant, non veterum exempla; sed nuda per se natura pugnabat, et sine portu vel ora ubique nare cogebatur. </div>
            <div type="sub" n="13">Quapropter Noe laudans Scriptura, non modo perfectum vocat; sed addit, in generatione sua. Ostendens illo tempore cum multa essent impedimenta; nam alii post illum claruerunt; non tamen inferiorem illum fuisse. </div>
            <div type="sub" n="14">Temporibus enim suis perfectus erat. Quis ergo ante Moysem patiens fuit? Beatus ac strenuus ille Joseph; qui castitate fulgens, non minus patientia resplenduit. </div>
            <div type="sub" n="15">Venditus est cum nullum laesisset, imo officia etiam servilia omnino praestitisset, ipsi convitium intulerunt, nec se ultus est, licet patrem secum haberet. </div>
            <div type="sub" n="16">Sed abiit cibum afferens illis in desertum; et cum non inveniret eos, non maledixit, neque reversus est, etiamsi ansam arripere posset si voluisset: sed erga illas feras, erga illos immanes, fratris semper affectum servavit. </div>
            <div type="sub" n="17">Rursus in carcere constitutus, et causam rogatus, nihil mali de fratribus loquutus est: sed tantum, Nihil feci, et, furto sublatus sum de terra Hebraeorum. </div>
            <div type="sub" n="18">Ac postea rursus ubi potestatem accepit, illos aluit et a malis innumeris eripuit. Nam si vigilemus, non potest proximi nequitia nos a virtute dejicere. </div>
            <div type="sub" n="19">At fratres ejus contra, nam veste illum exuerunt, et occidere tentarunt, somniumque exprobrarunt, etiamsi cibum ab illo acceperant, atque vita et libertate illum spoliare nitebantur. </div>
            <div type="sub" n="20">Illi comedebant, et nudum fratrem in cisterna demissum contemnebant. Quid hac feritate deterius? Quot illi homicidis non immaniores erant? </div>
            <div type="sub" n="21">Eductum postea illum mille mortibus tradiderunt, dum vendiderunt barbaris et feris hominibus, qui ad barbaros proficiscebantur. </div>
            <div type="sub" n="22">Verum ille quando rex effectus est, non modo non ultus illos est; sed etiam a peccato illos, quantum in ipso erat, liberavit, dum rem gestam Dei providentiam vocavit, non illorum nequitiam. </div>
            <div type="sub" n="23">Quae vero contra illos fecit, non ulciscendae injuriae animo; sed pro fratre illa simulavit. </div>
            <div type="sub" n="24">Postea vero ubi vidit illos fratrem suum defendere, posita larva, statim lamentatus est, amplexatusque est illos, ac si ab eis magna beneficia accepisset, qui pene ab illis olim interemtus fuerat: atque illos omnes in Aegyptum deduxit, milleque beneficiis cumulavit. </div>
            <div type="sub" n="25">Quam ergo defensionem habebimus, qui post legem et gratiam, post tantum philosophiae augmentum, ne illum quidem qui ante legem et gratiam fuit imitamur? </div>
            <div type="sub" n="26">Quis nos a supplicio eximet? Nihil est enim, utique nihil deterius injuriarum memoria. </div>
            <div type="sub" n="27">Et hoc manifestum reddidit is qui decem millia talenta debebat, qui prius debito absolutus, postea ad solvendum coactus est; absolutus, per Dei misericordiam, coactus vero per propriam nequitiam, quod conservo suo debitum non remiserit. </div>
            <div type="sub" n="28">Quibus perspectis, proximo peccata dimittamus, imo beneficiis illos prosequamur, ut misericordiam Dei consequamur, gratia et benignitate Domini nostri Jesu Christi, cui gloria et imperium in saecula saeculorum, amen. </div>
         </div>
      </div>
      <div type="hom" n="72">
         <div type="title" n="title">Commentarius </div>
         <div type="title" n="title_2">[Homilia LXXII] </div>
         <div type="sec" n="1">
            <div type="sub" n="1">Amen amen dico vobis, qui accipit si quem misero, me accipit: qui autem me accipit, accipit eum qui me misit. </div>
            <div type="sub" n="2">Magna Dei merces collata iis qui servos suos fovent et beneficio afficiunt, indeque fructus nobis proveniunt. Nam qui recipit vos, inquit, me recipit; et qui recipit me, recipit eum qui misit me. </div>
            <div type="sub" n="3">Christum et ejus Patrem recipere, quid hoc officio aequiparandum? Et quae consequentia ad dicta superius? quid haec commune habent cum iis quae supra dixit, Beati eritis, si haec feceritis: Qui recipit vos? </div>
            <div type="sub" n="4">Optime haec consonant, vide autem quomodo. Quia exituri erant, et gravia multa passuri, duobus illos modis consolatur; et a se, et ab aliis. </div>
            <div type="sub" n="5">Si philosophati fueritis, inquit, meique memoriam servaveritis, et quae passus sum et quae feci omnia versantes, facilius aerumnas feretis. Neque hoc solum modo; sed quod etiam ab omnibus multa officia sitis accepturi. </div>
            <div type="sub" n="6">Primum vero significavit cum dixit, Si haec feceritis, beati eritis; alterum vero cum dicit, Qui vos recipit, me recipit. </div>
            <div type="sub" n="7">Omnium quippe domos ipsis aperuit; ita ut ex morum probitate, et ex sibi opera ferentium caritate, duplicem haberent consolationem. </div>
            <div type="sub" n="8">Deinde postquam haec illis praecepit, utpote totum orbem pervasuris; cogitans proditorem his utrisque privari, nihilque horum consequuturum esse; </div>
            <div type="sub" n="9">neque ex patientia in laboribus, neque ex suscipientium officiis, turbatus est rursum: </div>
            <div type="sub" n="10">quod significans Evangelista, et illum ideo turbatum declarans, adjicit: Et cum haec dixisset Jesus, turbatus est spiritu, et protestatus est et dixit: Unus ex vobis me tradet. </div>
            <div type="sub" n="11">Iterum omnibus timorem incutit, quod non illum nominatim efferat. Illi vero anxii sunt, licet nullius sibi mali conscii, quia Christi sententiam tutiorem, quam suas ipsas cogitationes ducebant. Quare se mutuo respiciebant. </div>
            <div type="sub" n="12">Quod in unum proditionem restringeret, timorem minuebat; quod adderet, unus ex vobis, omnes conturbabat. </div>
            <div type="sub" n="13">Quid ergo? Alii quidem omnes se mutuo respiciunt. Petrus vero semper fervens, Joanni annuit. </div>
            <div type="sub" n="14">Quia enim pridem correptus fuerat, et lavare volentem cohibuerat, et ubique comparet amore ardens, sed increpatur; ideo timens, neque quievit, neque loquutus est; sed Joannis opera vult ediscere. </div>
            <div type="sub" n="15">Illud porro quaesitu dignum est, cur omnibus anxiis, timentibus, coryphaeo metuente, Joannes quasi laetus in sinu Jesu recubat; nec recubat solum, sed in pectus incidit: neque hoc solum quaesitu dignum est, sed et aliud consequens. </div>
            <div type="sub" n="16">Quid illud? Quod de se dicit, quem diligebat Jesus. Cur nemo alius id de se dixit, quamvis alii quoque amarentur? Verum hic magis quam alii. Quod si nullus alius hoc de se dixit, sed ipse solus, nihil mirum. </div>
            <div type="sub" n="17">Hoc ipsum opportuno tempore facit Paulus his verbis: Scio hominem ante annos quatuordecim. Atqui non paucas alias sui laudes prosequutus est. </div>
            <div type="sub" n="18">An putas id parum esse, quod ut audivit, Sequere me; statim relictis retibus et patre sequutus sit, et quod cum Petro solus assumtus sit in montem, et rursus cum in domum ingressus est? </div>
            <div type="sub" n="19">Ipse vero quantum Petri encomium narravit, nec tacuit dixisse Christum illi: Petre amas me plus his? Et ubique illum ferventem et sincere ipsi affectum exhibet. </div>
            <div type="sub" n="20">Quando autem dicebat, Hic autem quid? ex amore magno sic loquebatur. Ideo nemo alius hoc de illo dixit, sed neque ipse Joannes dixisset, nisi in hunc incidisset locum. </div>
            <div type="sub" n="21">Nam si postquam dixit Petrum annuisse Joanni ut interrogaret, nihil addidisset, nos certe in dubium conjecisset, et causam inquirere coegisset, ideo ipse affert: Recubuit super pectus Jesu. </div>
            <div type="sub" n="22">An parum te didicisse putas, cum recubuisse audis, et quod tanta apud magistrum frueretur fiducia? Si vero causam quaeris: id ex amore proveniebat: ideo ait, quem diligebat Jesus. </div>
            <div type="sub" n="23">Ego vero puto illum ob aliam causam id fecisse, ut ostenderet se a crimine alienum. Ideo fidenter agit: nam cur non alio in loco id dicit, sed innuente coryphaeo. </div>
            <div type="sub" n="24">Ne putes enim ipsi innuisse ut majori, ait ex amore multo id profectum esse. Cur in pectus Christi incidit? quod nihil adhuc magnum de illo opinarentur, praeterea moerorem ita leniebat. </div>
            <div type="sub" n="25">Verisimile namque est illos vultu moestos fuisse. Nam si animo turbati erant, multo magis vultu. Illos lenit et verbis et interrogatione, hinc invitat conceditque ut in pectus suum recidat. </div>
            <div type="sub" n="26">Vide autem quam sit alienus a fastu. Non dicit quippe nomen, sed, quem diligebat. Quemadmodum et Paulus cum diceret, Scio hominem ante annos quatuordecim. </div>
            <div type="sub" n="27">Tunc autem primum ipsum confutat Jesus, neque tamen nominatim: sed quomodo? Cui ego intinctum panem porrexero. </div>
            <div type="sub" n="28">Modus quoque reprehensionem afferebat: neque enim mensam reveritus est, cum eodem vesceretur pane. Esto non cohibuerit mensae consortium, ab eo buccellam panis accipere quem non flexisset? </div>
            <div type="sub" n="29">Non illum certe. Quapropter tunc satanas in illum intravit, ejus deridens impudentiam. Donec in choro fuit, non ausus est ingredi, sed extrinsecus oppugnabat. </div>
            <div type="sub" n="30">Postquam vero ipsum Christus palam fecit, et segregavit, libere demum in illum insiluit. Neque enim talis cum esset sine spe emendationis, decebat illum adhuc intus manere. </div>
            <div type="sub" n="31">Ideo ejecit illum, separatum illum satanas abripit, dimissisque illis noctu proditor recessit. Dicit ei Jesus, Amice, quod facis, fac citius. Hoc autem nemo scivit discumbentium. </div>
         </div>
         <div type="sec" n="2">
            <div type="sub" n="1">Papae, quantum sensu omni carebat! Quomodo non flexus est, nec erubuit; sed impudentior factus exivit? </div>
            <div type="sub" n="2">Illud autem, fac citius, non imperantis, nec consulentis est; sed exprobrantis, et demonstrantis se optare ut resipiscat. Sed cum obduratus esset, dimisit eum. Et nemo, inquit, discumbentium novit. </div>
            <div type="sub" n="3">Hic magna quaestio moveri possit: quo pacto interrogantibus discipulis quis esset, dicit, Cui intinctum panem porrexero, neque sic intellexerunt; nisi forte clam dixerit, ita ut nemo audiret. </div>
            <div type="sub" n="4">Nam ideo Joannes supra pectus recumbens, ad aurem fere interrogabat, ita ut proditor non palam fieret: et Christus sic respondit, ut non manifestum illum faceret. </div>
            <div type="sub" n="5">Et quamvis cum emphasi Jesus dixerit: Amice, quod facis, fac citius. Illi neque sic intellexerunt. </div>
            <div type="sub" n="6">Hoc autem dicebat ut ostenderet ea quae Judaeis ille de morte dixerat, vera esse; nempe, Potestatem habeo ponendi animam meam, et potestatem habeo iterum sumendi eam; et, Nemo tollit eam a me. </div>
            <div type="sub" n="7">Quamdiu ergo retinere voluit, nemo contra potuit; cum permisit autem, tunc facile fuit. Haec igitur omnia subindicans dixit, Quod facis, fac citius. </div>
            <div type="sub" n="8">Neque tunc illum notum fecit. Forte namque illum discerpsissent, forte Petrus occidisset. Ideo id nemo discumbentium novit. </div>
            <div type="sub" n="9">Quid neque Joannes? Ne ille quidem: non putavit enim discipulum in tantam prorupturum iniquitatem. </div>
            <div type="sub" n="10">Quia enim procul erant a tanto scelere, de aliis nihil hujusmodi suspicari poterant. </div>
            <div type="sub" n="11">Ut ergo prius dixerat illis, Non de omnibus dico, et nihil aperuerat; sic et nunc de alio dici putarunt. Erat autem nox quando exivit, inquit. </div>
            <div type="sub" n="12">Cur mihi tempus dicis? Ut discas ejus petulantiam, cujus impetum ne tempus quidem cohibuit. Sed neque hoc illum palam fecit. </div>
            <div type="sub" n="13">Illi igitur metu detenti et formidine multa, turbabantur, et veram dictorum causam non norant. Suspicabantur autem ut egenis aliquid daret, ista dixisse. </div>
            <div type="sub" n="14">Multam enim gerebat pauperum curam, ut nos ad idipsum naviter agendum institueret. Neque sine causa id putabant; ille namque loculos habebat. </div>
            <div type="sub" n="15">Atqui nemo pecuniam ipsi dedisse narratur. Verum quia discipulae ex bonis suis ad victum necessaria ipsi suppeditabant: hoc ille nusquam vel subindicavit. </div>
            <div type="sub" n="16">Cur porro is qui jubet, nec peram, neque aes, neque baculum ferri, loculos ferebat ad pauperum ministerium? Ut discas vel eum qui nihil habeat et crucem portet, hanc maxime rem curare oportere. </div>
            <div type="sub" n="17">Multa enim faciebat, ut nos institueret. Hoc igitur Jesum dixisse putarunt discipuli, ut quidpiam pauperibus daretur: neque tamen hoc proditorem flexit, quod ad ultimam usque diem, illum traducere et notum facere noluerit. </div>
            <div type="sub" n="18">Hoc et nobis quoque faciendum est: contubernalium peccata non revelanda sunt, etiamsi incurabilia sint. </div>
            <div type="sub" n="19">Etenim postea ipsi ad prodendum accedenti osculum dedit, ac rem suscepit tantam, cum ad longe formidabiliorem pergeret, ad crucem nempe, et mortem ignominiosissimam. </div>
            <div type="sub" n="20">Ac rursum illic benignitatem suam ostendebat: hic vero rem illam gloriam vocat, docens nihil adeo turpe, adeo ignominiosum esse, quod non clariorem reddat, quando secundum Deum efficitur. </div>
            <div type="sub" n="21">Postquam igitur exierat Judas ad prodendum, dicit: Nunc clarificatus est Filius hominis. Hinc lapsos discipulorum animos erigens, suadensque ut non modo non tristentur; sed etiam gaudeant. </div>
            <div type="sub" n="22">Ideo Petrus a principio increpavit. Nam quod morte quis mortem vincat, gloria est magna. </div>
            <div type="sub" n="23">Et hoc est quod ille de seipso dicit: Cum exaltatus fuero, tunc cognoscetis quia ego sum; et rursum, Solvite templum hoc; iterumque, Signum non dabitur, nisi signum Jonae. </div>
            <div type="sub" n="24">Quomodo enim non gloria sit maxima, post mortem majora posse quam ante mortem? Ut enim resurrectio crederetur, majora fecere discipuli. </div>
            <div type="sub" n="25">Si enim non vixisset, et Deus non fuisset, quomodo hi in nomine ejus tanta fecissent? Et Deus clarificabit eum. </div>
            <div type="sub" n="26">Quid est, Deus clarificabit eum in seipso? Hoc est, per seipsum, non per alium; et statim clarificabit eum, simul cum cruce. </div>
            <div type="sub" n="27">Non post longum tempus, inquit, nec diu post resurrectionem illum reddet splendidum; sed statim in ipsa cruce, conspicuae res apparebunt. </div>
            <div type="sub" n="28">Sol namque obscuratus est; petrae scissae sunt, velum quoque scissum est, multa corpora sanctorum qui dormierant suscitata sunt; </div>
            <div type="sub" n="29">sepulcrum signacula habebat, custodes assidebant: et cum lapis corpori superpositum esset, corpus surrexit. </div>
            <div type="sub" n="30">Post quadraginta dies Spiritus datus est, et statim omnes illum praedicarunt. </div>
            <div type="sub" n="31">Hoc est illud, Glorificabit illum in seipso, et statim glorificabit illum: non per Angelos, non per aliam quamdam potestatem, sed per seipsum. </div>
         </div>
         <div type="sec" n="3">
            <div type="sub" n="1">Quomodo clarificavit per seipsum? Omnia faciendo ad gloriam Filii. Atqui omnia Filius fecit. Viden’ ipsum opera Filii ad Patrem referre? </div>
            <div type="sub" n="2">Filioli, adhuc modicum vobiscum sum. Quaeretis me, et non invenietis: et sicut dixi Judaeis, Ubi ego sum, vos non potestis venire, et vobis dico modo. </div>
            <div type="sub" n="3">Jam tristia orditur post coenam. Nam cum Judas exivit, non vespera erat, sed nox. Cum enim paulopost adventuri essent qui illum caperent, oportebat omnia illis commendare, ut memoria retinerent. </div>
            <div type="sub" n="4">Imo potius Spiritus omnia ipsis suggerebat; multaque tunc, ut verisimile est, abjecerunt utpote qui tunc primum audirent, et tot tentationes passuri essent. </div>
            <div type="sub" n="5">Nam qui in somnum prae tristitia lapsi sunt, ut ait alius Evangelista; et ipse quoque Christus ait: Sed quia haec loquutus sum vobis, tristitia implevit cor vestrum; quomodo haec omnia accurate retinere potuissent? </div>
            <div type="sub" n="6">Sed cur illis dicebantur? Non modicum ipsis lucrum ad Christi gloriam obveniebat, quod haec clare scirent postea, dum recordarentur se haec a Christo audivisse. </div>
            <div type="sub" n="7">Cur autem illorum animum prius dejicit dicens, Adhuc modicum tempus vobiscum sum? Judaeis namque jure dicebatur, nos vero quare cum ingratis illis locas? Minime facio. </div>
            <div type="sub" n="8">Et cur ait, Sicut dixi Judaeis? Reduxit in memoriam, quia non nunc ob malorum praesentiam haec praedixit, sed jam olim praeviderat, ipsique testes erant, qui audierant ipsum haec Judaeis dicentem. </div>
            <div type="sub" n="9">Quare addidit illud, Filioli; ut cum audirent illud, Sicut dixi Judaeis, ne putarent simili modo sibi dictum fuisse. Non ergo ut dejiceret illorum animos hoc dixit, sed ut consolaretur, ne inexspectatae aerumnae ipsos turbarent. </div>
            <div type="sub" n="10">Quo ego vado, vos non potestis venire. Ostendit mortem suam esse translationem et transitum ad meliora, et ad locum corruptibilia corpora non recipientem. </div>
            <div type="sub" n="11">Haec porro dicit etiam ut eorum erga se amorem excitet et ferventiorem efficiat. </div>
            <div type="sub" n="12">Scitis enim cum aliquos nobis amicissimos videmus abscedentes, nos magis incendi; maxime cum videmus eos in locum concedere quo nos ire non possumus. </div>
            <div type="sub" n="13">Ut ergo Judaeos terreret, haec dixit, utque discipulorum amorem incenderet. Talis est ille locus, quo non illi modo, sed nec vos quoque amicissimi possitis venire. </div>
            <div type="sub" n="14">Hic quoque dignitatem suam ostendit. Et vobis dico modo. Aliter illis, aliter vobis; id est, non cum illis. Ubinam illum quaesierunt Judaei? ubi discipuli? </div>
            <div type="sub" n="15">Discipuli cum fugerent; Judaei vero quando in calamitates ingentes et inauditas inciderunt, urbe capta, et ira Dei undique illos circumsidente. </div>
            <div type="sub" n="16">Discipulis ergo tunc propter incredulitatem ita loquutus est: Vobis nunc ego, ne inexspectatam subeatis calamitatem. Mandatum novum do vobis. </div>
            <div type="sub" n="17">Cum enim versimile esset illos iis auditis, ac si deserti prorsus essent, in perturbationem delapsuros esse: consolatur ipsos, omnium bonorum radice ad securitatem muniens eos, nempe caritate; </div>
            <div type="sub" n="18">ac si diceret: Me abeunte doletis: verum si vos mutuo diligatis, fortiores eritis. Cur ergo non ita dixit? Quia quod longe utilius erat protulit. In hoc cognoscent omnes quod discipuli mei estis. </div>
            <div type="sub" n="19">His enim significavit, chorum suum nunquam esse solvendum, postquam hoc indicium illis dederat. Hoc vero dixit quando proditor ab illis separatus est. </div>
            <div type="sub" n="20">Cur autem hoc mandatum dicit novum esse, quod in veteri quoque Testamento positum erat? Ipse illud novum fecit ipso praecipiendi modo, intulit enim, Sicut dilexi vos. </div>
            <div type="sub" n="21">Non enim vestris praecedentibus meritis debitum persolvi; sed ipse coepi, inquit, sic et vos oportet amicis vestris beneficia praestare, nullo debito obstrictos: et omissis miraculis quae edituri erant, ex caritate illos distinguit. </div>
            <div type="sub" n="22">Quare? Quia hoc maxime sanctorum indicium et argumentum est: omnem quippe indicat sanctitatem. </div>
            <div type="sub" n="23">Per hoc maxime omnes salutem consequimur. Hoc est, inquit, esse discipulum. Sic vos laudabunt omnes, cum vos viderint meam imitari dilectionem. </div>
         </div>
         <div type="sec" n="4">
            <div type="sub" n="1">Quid ergo? Annon potius hoc miracula ostendunt? Minime. Multi enim dicent, Domine, nonne in nomine tuo daemonia ejecimus? </div>
            <div type="sub" n="2">et iterum, gaudentibus ipsis, quod daemonia sibi parerent, dicit: Ne gaudeatis quia daemonia vobis subjiciuntur; sed quia nomina vestra scripta sunt in caelis. </div>
            <div type="sub" n="3">Atqui hoc orbem adduxit, quia illud jam aderat; si illud non adfuisset, hoc non mansisset. </div>
            <div type="sub" n="4">Caritas enim illos statim bonos probosque reddidit, effecitque ut omnes unum cor et anima essent. Nam si dissensio fuisset, omnia peritura erant. </div>
            <div type="sub" n="5">Neque illis tantum hoc loquutus est, sed et omnibus in ipsum postea credituris. Siquidem et nunc nihil aliud gentilibus offendiculo est, quam quod caritas non adsit. </div>
            <div type="sub" n="6">At, inquies, nos quoque arguunt quod signa non fiant. Verum non usque adeo. In quo autem dilectionem ostenderunt Apostoli? </div>
            <div type="sub" n="7">Viden’ Petrum et Joannem qui nunquam separantur, in templum ascendentes? viden’ Paulum, quo nempe sit erga illos affectu; et tamen dubitas? </div>
            <div type="sub" n="8">Nam si aliis fuerunt virtutibus instructi, multo magis bonorum matrem possederunt. Haec quippe ab anima virtute praedita germinat; at ubi nequitia est, exarescit. </div>
            <div type="sub" n="9">Cum abundaverit iniquitas, inquit, refrigescet caritas multorum. Gentiles certe non ita movent signa, ut vita: vitam nihil ita instituit, ut dilectio. </div>
            <div type="sub" n="10">Nam signorum editores, deceptores saepe vocarunt, vitam vero puram nunquam carpere possunt. </div>
            <div type="sub" n="11">Quamdiu ergo praedicatio non tantum profecerat, jure signa in admiratione erant; nunc autem ex vita mirabiles esse oportet. </div>
            <div type="sub" n="12">Nihil enim Gentiles ita afficit, ut virtus; nihil ita illis offendiculo est, ut improbitas, et jure quidem. </div>
            <div type="sub" n="13">Cum enim viderint avarum et raptorem, contraria praecipientem, eumque qui inimicos diligere jubetur, in contribules suos, tamquam in feras saevientem, nugas praecepta illa vocabit. </div>
            <div type="sub" n="14">Cum viderit quempiam mortis formidine captum, quo pacto immortalitatis doctrinam accipiet? Cum ambitiosos viderit, aliisque animi morbis captos, potius in sua manebit sententia, nihilque de nobis magnum putabit. </div>
            <div type="sub" n="15">Nos enim, nos utique in causa sumus cur illi in suo errore persistant: nam doctrinam illam olim suam repudiarunt, et nostra admirantur; sed ex vita nostra arcentur. </div>
            <div type="sub" n="16">Nam verbis philosophari facile est: multi enim apud illos id fecerunt: adhuc vero requirunt opera bona. Veteres illos qui apud nos fuerunt recogitent. </div>
            <div type="sub" n="17">At illi non credunt, et nos praesentes observant. Ostende nobis, inquiunt, fidem per opera. Haec nusquam sunt. Sed cum nos vident plus quam feras proximos nostros discerpere, nos orbis perniciem vocant. </div>
            <div type="sub" n="18">Haec Gentiles retinent, ne ad nos transeant: itaque nos horum poenas dabimus; non solum quod mala perpetremus; sed etiam quod nomen Dei blasphemetur. </div>
            <div type="sub" n="19">Quousque pecuniis, deliciis aliisque vitiis dediti erimus? Abstineamus denique. Audi quid de quibusdam insensatis dicat propheta: Comedamus et bibamus, cras enim moriemur. </div>
            <div type="sub" n="20">De praesentibus hoc dicere non possumus, ita multi omnium bona absorbent, quod illis exprobrans dicebat propheta: Numquid soli habitabitis terram? </div>
            <div type="sub" n="21">Quamobrem timeo ne quid mali accidat, et ingentem nobis attrahamus Dei ultionem. </div>
            <div type="sub" n="22">Quod ne fiat, virtutem exerceamus omnem, ut futura consequamur bona, gratia et benignitate Domini nostri Jesu Christi, per quem et cum quo Patri gloria, unaque Spiritui sancto, nunc et semper et in saecula saeculorum, amen. </div>
         </div>
      </div>
      <div type="hom" n="73">
         <div type="title" n="title">Commentarius </div>
         <div type="title" n="title_2">[Homilia LXXIII] </div>
         <div type="sec" n="1">
            <div type="sub" n="1">Dicit Simon Petrus: Domine, quo vadis? Respondit ei Jesus: Quo ego vado, non potes sequi me modo, sequeris autem postea. </div>
            <div type="sub" n="2">Magnum quidpiam dilectio, et igne vehementius, quod ad ipsum caelum sustollit. Nullus potest obex impetum ejus cohibere. </div>
            <div type="sub" n="3">Ferventissimus igitur Petrus, cum audisset dicentem, Quo ego vado, vos non potestis venire, quid dicit? Domine, quo vadis? Hoc autem dicebat, non tam discendi, quam sequendi illum desiderio. </div>
            <div type="sub" n="4">Non ausus certe est dicere, venio; sed ait, Quo vadis? Christus non verbis, sed animo ejus respondet. </div>
            <div type="sub" n="5">Ut ex ipsis ejus verbis palam est. Quid enim ait? Quo ego vado non potes modo me sequi. Viden’ illum sequi optavisse, ideoque interrogasse? </div>
            <div type="sub" n="6">Ut audivit autem, Sequeris postea; neque sic desiderium cohibuit, etsi sperandum audiret; sed eo venit ut diceret: Quare non possum te sequi modo? animam meam pro te ponam. </div>
            <div type="sub" n="7">Quia enim proditionis metum deposuerat, et inter probos censebatur, cum fiducia demum, aliis silentibus, sciscitatur. </div>
            <div type="sub" n="8">Quid ais, Petre? Dicit ille, non potes; et tu dicis, possum? Experimento itaque disces dilectionem tuam sine superna gratia nihil esse. </div>
            <div type="sub" n="9">Unde palam est eum lapsum illum ad utilitatem Petri permisisse. Volebat quidem Christus his prolatis verbis ipsum instituere. </div>
            <div type="sub" n="10">Quia vero ille in vehementia sua perseverabat; non injecit quidem neque impulit ad negationem; sed deseruit, ut suam edisceret infirmitatem. </div>
            <div type="sub" n="11">Dixit Jesus se tradendum fore; respondit ille: Propitius esto tibi, non erit tibi hoc. Correptus, non emendatus est; sed cum vellet ipsi Jesus pedes lavare dixit, Non lavabis mihi pedes in aeternum. </div>
            <div type="sub" n="12">Audiens rursum, Non potes me sequi modo; dicit, Etsi omnes te negaverint, ego non negabo. Quia igitur videre erat illum in arrogantiam prolabi, contradicere meditantem, monet demum ne repugnet. </div>
            <div type="sub" n="13">Id porro subindicans Lucas, dixisse illum ait: Et ego pro te rogavi, ut non deficeret fides tua; id est, ne prorsus et usque in finem pereas, in omnibus humilitatem docens, et arguens humanam naturam per se nihil esse. </div>
            <div type="sub" n="14">Quia enim dilectionis vis id efficiebat ut ad contradicendum paratus esset, illum ad resipiscendum monet, ne postea in idipsum incideret, cum orbis totius administrationem susciperet; </div>
            <div type="sub" n="15">sed ut memor eorum quae sibi acciderant, seipsum cognosceret. Et vide quantus sit lapsus; non enim semel aut bis, sed eousque processit, ut breviter negaret; ut disceret se non ita dilexisse, ut dilectus fuerat. </div>
            <div type="sub" n="16">Attamen ei qui ita lapsus fuerat, rursum dicit, Diligis me plus his? Itaque non quod frigidus esset; sed quod superna nudatus esset ope cecidit. </div>
            <div type="sub" n="17">Dilectionem ergo Petri amplectitur, contradictionem vero inde partam succidit. Si diligis, debes dilecto obtemperare. Dixit ille et tibi et sociis, Non potes: quid contendis? </div>
            <div type="sub" n="18">Non intelligis quid sit Dei negatio? Quia vero hac in re non vis discere, non posse quod ego dico non fieri; in negatione tua id disces; etsi hoc tibi incredibile visum sit. </div>
            <div type="sub" n="19">Hoc quidem nesciebas; hujus vero cognitionem in animo habebas; sed tamen contra quam exspectabas accidit. Animam meam pro te ponam. </div>
            <div type="sub" n="20">Quia enim audierat majorem hac caritatem neminem habere; insiluit statim insatiabilis cum esset, et suprema attingere vellet. </div>
            <div type="sub" n="21">At Christus ut ostendat ad se tantum pertinere haec cum auctoritate loqui, dicit: Antequam gallus cantet; hoc est, nunc. </div>
            <div type="sub" n="22">Neque enim longe aberat: intempesta quippe nocte loquebatur, et jam prima et secunda vigilia praeterierat. Non turbetur cor vestrum. Hoc dicit, quia verisimile erat ipsos ista audientes turbatos fuisse. </div>
            <div type="sub" n="23">Si enim coryphaeus ita fervens audivit negaturum se esse antequam gallus ter cantaret; credibile erat ipsos magnam calamitatem passuros esse, quae posset vel adamantinos animos evertere. </div>
            <div type="sub" n="24">Quia igitur par erat illos haec cogitantes terreri, vide quomodo ipsos consoletur, Non turbetur cor vestrum. </div>
            <div type="sub" n="25">Hoc primo divinitatis suae virtutem demonstrans, quod ea quae illi in mente habebant, ipse sciret et palam faceret. </div>
            <div type="sub" n="26">Creditis in Deum, et in me credite; id est, omnes aerumnae pertransibunt. Nam fides in me et in Patrem fortior est aerumnis omnibus, nec sinet vos malis obrui. </div>
            <div type="sub" n="27">Deinde subdit: In domo Patris mei mansiones multae sunt. Ut moerentem Petrum consolatur dicens, Sequeris autem postea; sic eamdem illis spem suggerit. </div>
            <div type="sub" n="28">Ne putarent enim ad illum solum promissionem pertinere, ait: In domo Patris mei mansiones multae sunt; si quo minus dixissem vobis quia vado parare vobis locum; id est, quod vos ille locus excepturus sit qui et Petrum. </div>
            <div type="sub" n="29">Nam magna ibi est mansionum copia; nec potest dici ille apparatu opus habere. Quia enim dixit, Non potestis me sequi modo; ne putarent exclusos se esse, addit: Ut ubi ego sum, et vos sitis. </div>
            <div type="sub" n="30">Tantam hujusce rei curam habeo, ut id jam fecissem, nisi jam olim vobis praeparatum esset: ostendens multum ipsis esse fidendum. </div>
         </div>
         <div type="sec" n="2">
            <div type="sub" n="1">Deinde ne videretur id dicere adulandi causa; sed crederent rem ita se habere, subdit: Et quo ego vado scitis, et viam scitis. </div>
            <div type="sub" n="2">Viden’ quomodo ostendat eis haec non frustra dicta fuisse. Illud vero dicit, quod sciret illos hanc cupere notitiam. </div>
            <div type="sub" n="3">Nam Petrus non discendi causa, sed ut sequeretur eum superiora loquutus est. </div>
            <div type="sub" n="4">Quia vero increpatus ille fuerat, et interim Christus quod impossibile videbatur, possibile esse monstravit; et cum impossibile videretur, cupiditatem injecit quid illud esset cognoscendi; ideo ait illis: et viam scitis. </div>
            <div type="sub" n="5">Sicut enim ubi dixit, me negabis, cum nemo quidquam praefatus esset, ut quae in cordibus erant scrutaretur, addidit, Ne turbemini; </div>
            <div type="sub" n="6">ita et hoc loco, ubi dixit, scitis, cupiditatem animi eorum declaravit, et ipse dat illis interrogandi occasionem. </div>
            <div type="sub" n="7">Illud vero, Quo vadis? Petrus ex vi amoris, Thomas vero prae timore dicit: Domine, nescimus quo vadis. Locum nescimus, inquit, et quomodo possumus viam scire? </div>
            <div type="sub" n="8">Vide quam reverenter. Non enim dixit, Dic nobis locum; sed, nescimus quo vadis. Hoc enim jam olim omnes discere cupiebant. </div>
            <div type="sub" n="9">Nam si Judaei id audientes animi pendebant, tametsi cupiebant illum abscedere; multo magis ii qui nunquam volebant ab illo separari, id discere cupiebant. </div>
            <div type="sub" n="10">Reverebantur autem illum; interrogant tamen et amore et anxietate ducti. Quid ergo Christus? Ego sum via, veritas, et vita. Nemo venit ad Patrem, nisi per me. </div>
            <div type="sub" n="11">Cur ergo interrogatus a Petro quo iret, non statim respondit, Ego ad Patrem vado, vos vero non potestis nunc venire; sed tantum verborum circuitum intulit, tot interrogationes et responsiones? </div>
            <div type="sub" n="12">Judaeis namque merito non hoc dixit; his vero quare? Dixit quidem et his et Judaeis, se ex Deo exivisse, et ad Deum ire. </div>
            <div type="sub" n="13">Et nunc id clarius dicit, quam prius. At Judaeis non ita clare dixit. Nam si dixisset, Non potestis ad Patrem venire, id ex fastu dici putavissent. Cum celat vero, dubios reddit. </div>
            <div type="sub" n="14">At, inquies, cur discipulis et Petro ita dixit? Fervidum noverat Petri animum, et ad instandum inquirendumque pronum. Ut ergo illum avertat, obscure loquitur. </div>
            <div type="sub" n="15">Postquam autem id quod volebat per sermonis obscuritatem effecit, iterum id revelat: cum dixisset enim: Ubi sum nemo potest venire; addit, In domo Patris mei mansiones multae sunt: et rursus, Nemo venit ad Patrem, nisi per me. </div>
            <div type="sub" n="16">Hoc itaque nolebat illis initio dicere, ne in moerorem majorem induceret. Postquam autem illos consolatus est, hoc dicit. </div>
            <div type="sub" n="17">Etenim ab increpatione Petri, multum moeroris abstulit: metuentesque ne ea ipsa audirent, hinc magis reprimebantur. Ego sum via; haec est explicatio illius dicti, Nemo venit, nisi per me. </div>
            <div type="sub" n="18">Illud vero, et veritas et vita; significat haec prorsus futura esse. Si veritas, nihil a me falsum exibit; si etiam vita, ne mors quidem vos impedire poterit, quin ingrediamini. </div>
            <div type="sub" n="19">Alioquin vero, Ego sum via; duce non egebitis; si veritas sum, non loquor falsa; si vita, etiamsi moriamini, promissa consequemini. </div>
            <div type="sub" n="20">Quod de via dicebat intellexerunt et confessi sunt. Reliqua vero ignorabant: non tamen de illis audebant sciscitari: attamen multum ex via consolationis acceperunt. </div>
            <div type="sub" n="21">Si ergo in mea potestate est, inquit, ad Patrem adducere, istuc omnino venietis. Neque enim alia venire potestis via. </div>
            <div type="sub" n="22">Cum autem dixisset antea, Nemo potest venire ad me, nisi Pater traxerit eum; ac rursum, Si ego exaltatus fuero a terra, omnes traham ad meipsum; et nunc iterum, Nemo venit ad Patrem, nisi per me, se Patri aequalem ostendit. </div>
            <div type="sub" n="23">Quomodo autem cum dixerit, Quo vadam scitis, et viam scitis; subdit, Si cognovissetis me, et Patrem meum utique cognovissetis: et amodo cognoscetis eum, et vidistis eum? </div>
            <div type="sub" n="24">Non sibi contradicit: noverant enim illum, non tamen ut oportebat. Deum enim noverant, Patrem vero nondum: nam Spiritus postea veniens totam illis cognitionem intulit. </div>
            <div type="sub" n="25">Hoc autem vult dicere: Si meam nossetis substantiam et dignitatem, Patris quoque nossetis, et modo cognoscetis eum, et vidistis eum: alterum futuri, alterum praesentis; hoc est per me. </div>
            <div type="sub" n="26">Visionem vero dicit, mentis cognitionem, eos enim qui videntur, possumus videre et ignorare; eos vero qui cognoscuntur, non possumus cognoscere et ignorare. </div>
            <div type="sub" n="27">Ideo ait, Et vidistis eum, ut visus est, inquit, et Angelis. Atqui non ipsa substantia visa est; sed tamen visam esse dicit, ut videlicet videre poterant. </div>
            <div type="sub" n="28">Sic vero loquutus est, ut discas eum qui ipsum novit, genitorem quoque ejus nosse. Videbant porro illum non nuda substantia, sed carne indutum. </div>
            <div type="sub" n="29">Alibi quoque visionem cognitionem appellat; ut cum dicit: Beati mundo corde, quoniam ipsi Deum videbunt. </div>
            <div type="sub" n="30">Mundos autem dicit, non tantum a fornicatione, sed a peccatis omnibus: nam omne peccatum maculam indit animae. </div>
         </div>
         <div type="sec" n="3">
            <div type="sub" n="1">Nihil itaque non agamus, ut sordes abstergamus. Abstergit autem primo lavacrum; deinde aliae multae et variae viae. </div>
            <div type="sub" n="2">Nam clemens cum sit Deus, alias nobis variasque vias, quibus purgemur, aperuit, quarum prima est eleemosyna. </div>
            <div type="sub" n="3">Eleemosynis enim et fide purgantur peccata, inquit. Eleemosynis, inquam, non ex inique partis: illud enim non eleemosyna, sed inhumanitas et crudelitas est. </div>
            <div type="sub" n="4">Quae enim utilitas alterum spoliare, alterum induere? A misericordia incipiendum est: alioquin immanitas esset. </div>
            <div type="sub" n="5">Etsi enim omnia aliena demus, nihil hinc lucri nobis, ut ostendit Zacchaeus, qui se Deum placare dicit dando quadruplum eorum quae rapuerat. </div>
            <div type="sub" n="6">Nos vero qui innumera rapimus et pauca damus, placare Deum putamus, ignorantes nos illum magis irritare. </div>
            <div type="sub" n="7">Dic, quaeso, mihi, si asinum mortuum et foetidum e triviis ad aram tractum offerres in sacrificium; nonne te omnes lapidarent ut impium et exsecrandum? </div>
            <div type="sub" n="8">Quid vero si probem, sacrificium ex rapina magis exsecrandum esse, quam defensionem habebimus? </div>
            <div type="sub" n="9">Ponamus enim cimelium ex rapina partum, annon magis foetet, quam asinus mortuus? Vis discere quantus sit peccati foetor? audi prophetam dicentem: Putruerunt et corruptae sunt cicatrices meae. </div>
            <div type="sub" n="10">Tu vero Deum verbis precaris, ut scelerum tuorum obliviscatur; dum per rapinas et fraudes tuas illud agis, ut eorum semper recordetur, dum peccatum tuum arae imponitur. </div>
            <div type="sub" n="11">Jam vero non hoc solum peccatum est; sed quod est gravius, sanctorum animas inquinas. Hoc enim lapis est, et sanctificatur: illae autem semper Christum ferunt: et audes tam immunda offerre? </div>
            <div type="sub" n="12">Minime, inquies, non eas pecunias offero, sed alias. Ridicula haec et nugacia sunt. Nescis quod si in multam pecuniam vel stilla injustitiae inciderit, tota inquinatur? </div>
            <div type="sub" n="13">Ut enim si quis in purum fontem, fimum injiciat, totam aquam reddit immundam; ita si in divitias rapina ingrediatur, omnia foetore implet. </div>
            <div type="sub" n="14">Quid ergo? manus lavamus cum in Ecclesiam ingredimur, cor vero non item? Num manus vocem emittunt? </div>
            <div type="sub" n="15">Anima verba profert. In illam Deus respicit: illa foedata, nihil prodest corporis puritas. Quae utilitas si manus exteriores abstergas, interiores vero impuras relinquas? </div>
            <div type="sub" n="16">Illud grave est, illud omnia subvertit, quod parva cum metu curantes, magna contemnamus. Illotis certe manibus orare indifferens est; illota vero conscientia, illud est omnium malorum deterrimum. </div>
            <div type="sub" n="17">Audi quid dictum sit Judaeis, de tali immunditia sollicitis: Lava a malitia cor tuum. Quousque erunt in te cogitationes laborum tuorum? </div>
            <div type="sub" n="18">Lavemus et nos, non luto, sed aqua pura, eleemosyna, non avaritia. Prius a rapina abstine, et tunc elemosynam largire. Declinemus a malo et faciamus bonum. </div>
            <div type="sub" n="19">Manus coerce a rapina, et sic eas ad eleemosynam porrige. Si vero iisdem manibus alios spoliemus, etiamsi non ex ablatis alios induamus, neque sic supplicium effugiemus. </div>
            <div type="sub" n="20">Sic enim propitiationis materia, sceleris quoque materia est. Melius certe est non misereri, quam sic misereri. Siquidem Caino melius fuisset nihil prorsus offerre. </div>
            <div type="sub" n="21">Si vero qui minora obtulit, Deum irritavit; qui aliena dat, quomodo non provocabit? Ego tibi dixi, inquit, Ne rapias, et tu me ex raptis honoras? </div>
            <div type="sub" n="22">Quid existimas? An me his delectari? dicet igitur tibi, Existimasti inique, quod ero tui similis: arguam te, et statuam contra faciem tuam peccata tua. </div>
            <div type="sub" n="23">Sed absit ut quis talem audiat vocem; verum utinam post puras erogatas eleemosynas, cum splendidis lampadibus, in thalamum ingrediamur, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="74">
         <div type="title" n="title">Commentarius </div>
         <div type="title" n="title_2">[Homilia LXXIV] </div>
         <div type="sec" n="1">
            <div type="sub" n="1">Dicit ei Philippus: Domine, ostende nobis Patrem, et sufficit nobis. Dicit ei Jesus: Tanto tempore vobiscum sum, et non cognovisti me, Philippe? qui videt me, videt et Patrem. </div>
            <div type="sub" n="2">Dicebat propheta Judaeis: Facies meretricis factus est tibi, qui impudenter cum omnibus agit. Ut autem videtur, non illi civitati tantum hoc jure dicatur; sed etiam iis qui veritati impudenter obsistunt. </div>
            <div type="sub" n="3">Dicente enim Philippo, Ostende nobis Patrem; respondit Christus, Tanto tempore vobiscum sum, et non cognovisti me, Philippe? et tamen quidam sunt, qui post haec verba Filium a Patre abscindunt. </div>
            <div type="sub" n="4">Atqui quam majorem quaeris propinquitatem? Quidam enim ex hoc dicto in Sabellii morbum inciderunt. </div>
            <div type="sub" n="5">Verum et his et illis relictis, ut ex diametro et impie oppositis, accuratum verborum sensum exploremus. </div>
            <div type="sub" n="6">Tanto tempore vobiscum sum, et non cognovisti me, Philippe. Quid enim? Tune Pater es quem inquiro? Non, inquit. Ideo non dixit, Non cognovisti eum; sed, non cognovisti me. </div>
            <div type="sub" n="7">Nihil aliud declarans, quam non aliud esse Filium, quam quod est Pater, manens tamen ipse Filius. Cur Philippus ad interrogandum accessit? </div>
            <div type="sub" n="8">Dixerat Christus, Si cognovissetis me, et Patrem meum utique cognovissetis. Judaeisque saepe hoc ipsum dixerat. </div>
            <div type="sub" n="9">Quia ergo eum frequenter et Petrus et Judaei interrogaverant, quis esset Pater, interrogaverat item Thomas, et nullus quid clarum acceperat, sed adhuc res ignorabatur; </div>
            <div type="sub" n="10">ne molestus videretur esse Philippus, et cum Judaeis tentando eum fastidiosus, ut dixit, Ostende nobis Patrem tuum; adjecit, et sufficit nobis, nihil ultra quaerimus. </div>
            <div type="sub" n="11">Atqui Christus dixerat, Si cognovissetis me, et Patrem meum utique cognovissetis, et per se Patrem ostendebat. Ille vero mutavit ordinem dicens, Ostende Patrem, ac si Christum accurate cognosceret. </div>
            <div type="sub" n="12">Verum non illi morem gessit Christus; sed ad viam direxit, suadens illi ut per se Patrem cognosceret. </div>
            <div type="sub" n="13">Ipse vero carneis oculis ipsum videre volebat, forte quia audierat Deum vidisse Prophetas: verum illa humiliore modo dicta sunt, o Philippe! ideo dicebat Christus, Deum nemo vidit unquam; </div>
            <div type="sub" n="14">et rursum, Omnis qui audivit a Deo et didicit, venit ad me. Neque vocem ejus audistis, neque faciem ejus vidistis. Et in veteri Testamento, Nemo videbit faciem meam, et vivet. </div>
            <div type="sub" n="15">Quid ergo Christus? admodum increpat: Tanto tempore vobiscum sum, et non cognovisti me, Philippe? Non dixit, Non vidisti me; sed, Non cognovisti me. </div>
            <div type="sub" n="16">Numquid te nosse volo, inquit? Patrem tuum videre nunc quaero; tu vero mihi dicis, Non cognovisti me? Quaenam haec consequentia? Multa sane. </div>
            <div type="sub" n="17">Quia enim Filius idipsum est quod Pater, manens tamen Filius, jure in se Patrem ostendit. Deinde hypostases distinguens ait: Qui videt me, videt et Patrem, ne quis diceret eumdem esse Patrem et Filium. </div>
            <div type="sub" n="18">Si enim idem ipse Pater esset, non diceret, qui videt me illum videt. Quomodo autem non dixit ei, Impossibilia petis, quae non sint puri hominis; mihi enim tantum hoc possibile est. </div>
            <div type="sub" n="19">Quia dixerat, sufficit nobis, quasi ipsum vidisset, ostendit eum neque se vidisse; alioquin illum vidisset, si se videre potuisset. </div>
            <div type="sub" n="20">Ideo dicebat, Qui videt me, videt et Patrem. Si quis me vidit, et illum videbit; hoc est: neque me, neque illum potest quis videre. </div>
            <div type="sub" n="21">Philippus enim visus cognitionem quaerebat: et quia se illum vidisse putabat, volebatque sic Patrem videre, ostendit ipsum neque se vidisse. </div>
            <div type="sub" n="22">Quod si quis hic visionem pro cognitione intelligi velit, non contradicam. Nam qui me novit, inquit, novit et Patrem. </div>
            <div type="sub" n="23">At non hoc dicit, sed ut consubstantialitatem ostendat dicit, qui novit substantiam meam, novit et Patris. Et quid hoc, inquies? nam qui novit creaturam, novit et Deum. </div>
            <div type="sub" n="24">Atqui creaturam omnes norunt et vident; Deum vero non omnes norunt. Ad haec, videamus quid Philippus videre quaerat: num sapientiam Patris? num ejus bonitatem? Minime; sed, Quid sit Deus, ipsam substantiam. </div>
            <div type="sub" n="25">Ad hoc respondet Christus, Qui videt me: qui autem creaturam videt, non Dei substantiam videt. Qui videt me, videt et Patrem, inquit. </div>
            <div type="sub" n="26">Si alterius esset substantiae, non hoc dixisset. Ut autem crassiore utar sermone: Nemo qui aurum ignoret, in argento auri substantiam videre potest; non enim alia natura per aliam dignoscitur. </div>
            <div type="sub" n="27">Ideo jure increpavit dicens, Tanto tempore vobiscum sum; tanta dignatus es doctrina, vidisti signa cum auctoritate facta, et omnia quae divinitatis erant propria; </div>
            <div type="sub" n="28">et quod Pater solus facit, peccata remissa, arcana in medium adducta, fugatam mortem, creationem ex terra factam, et non cognovisti me? </div>
         </div>
         <div type="sec" n="2">
            <div type="sub" n="1">Quia enim carne circumdatus erat, ideo dixit, Non cognovisti me. Vidisti Patrem? ne quaeras amplius videre; in me enim illum vidisti. Si vidisti me, ne curiose inquiras; etenim in me ipsum nosti. </div>
            <div type="sub" n="2">Non credis quia ego in Patre? hoc est, in illa substantia appareo. Verba quae ego loquor, a meipso non loquor. </div>
            <div type="sub" n="3">Viden’ propinquitatis excessum, et unius substantiae argumentum? Pater autem in me manens, ipse facit opera. Quomodo a verbis orsus, transit ad opera? </div>
            <div type="sub" n="4">Ex consequenti enim dicere debuit, Ipse loquitur verba; sed duo hic ponit, doctrinam et signa; vel quod etiam verba essent opera. </div>
            <div type="sub" n="5">Quomodo ergo facit ille? etenim alibi dicit: Si non facio opera Patris mei, nolite mihi credere, quomodo ergo hic Patrem facere dicit? hoc ipsum indicans, nihil medium esse inter Patrem et Filium; </div>
            <div type="sub" n="6">hoc est, Non aliter fecit Pater, aliter ego facio: siquidem alibi et ipse et Pater operari dicitur: Pater meus usque modo operatur, et ego operor. Illic nullam esse operum differentiam, hic idipsum indicat. </div>
            <div type="sub" n="7">Quod si prima fronte verba aliquam exhibent humilitatem, ne mireris: nam cum prius dixisset, Non credis, tunc sic loquutus est; ostendens se ideo ita verba temperasse, ut illum ad fidem adduceret. </div>
            <div type="sub" n="8">In cordibus namque eorum versabatur. Creditis quia ego in Patre, et Pater in me? Oportebat certe vos audientes Patrem et Filium, non aliud quaerere ad declarandam substantiam esse eamdem. </div>
            <div type="sub" n="9">Quod si hoc non satis est vobis ad demonstrandam honoris aequalitatem et consubstantialitatem, ab operibus quoque discite. </div>
            <div type="sub" n="10">Illudque, qui videt me, videt et Patrem meum, si de operibus dictum esset, non dixisset postea; sin minus propter opera credite mihi. </div>
            <div type="sub" n="11">Deinde ostendens se non haec tantum posse, sed et alia his multo majora, cum hyperbole illa ponit. </div>
            <div type="sub" n="12">Neque enim dicit, his majora possum facere; sed quod longe mirabilius, et aliis, inquit, possum facultatem dare majora his faciendi. </div>
            <div type="sub" n="13">Amen amen dico vobis, qui credit in me, opera quae ego facio, et ipse faciet, et majora his faciet, quia ad Patrem vado. Hoc est, Vestrum erit deinceps miracula edere; ego enim abeo. </div>
            <div type="sub" n="14">Deinde cum perfecisset ea quae sermo indicabat, dicit: Quodcumque petieritis in nomine meo, accipietis, et ego hoc faciam, ut in me glorificetur Pater. </div>
            <div type="sub" n="15">Viden’ quomodo rursum hoc ipse faciat? Ego faciam, inquit, et non dixit, rogabo Patrem; sed, ut in me glorificetur Pater. </div>
            <div type="sub" n="16">Atqui dicebat alibi: Deus glorificabit eum in seipso; hic vero, Ipse glorificabit Patrem. Cum enim Filius magna posse deprehendetur, genitor glorificabitur. </div>
            <div type="sub" n="17">Quid sibi vult illud, in nomine meo? Quod Apostoli dicebant, In nomine Jesu Christi surge et ambula. Omnia quippe signa quae illi edebant, ipse operabatur, et manus Domini erat cum illis. Ego faciam, inquit. </div>
            <div type="sub" n="18">Viden’ auctoritatem? Quae per alios fiunt, ipse facit; et quae per se non poterit, nisi Patre vim dante? Ecquis haec dixerit? </div>
            <div type="sub" n="19">Cur hoc secundum ponit? ut suum confirmet sermonem, et ostendat priora per attemperationem quamdam dicta fuisse. </div>
            <div type="sub" n="20">Illud autem, ad Patrem vado, id est, non pereo, sed in propria dignitate maneo, et in caelis sum. Haec porro omnia illis ad consolationem dicebat. </div>
            <div type="sub" n="21">Quia enim credibile erat eos, qui nondum resurrectionis rationem probe noverant, triste aliquid in animo versare, aliis ipsos haec daturos esse promittit, ubique curans illos, et ostendens se semper manere; nec manere modo, sed etiam majorem exhibiturum se virtutem. </div>
         </div>
         <div type="sec" n="3">
            <div type="sub" n="1">Sequamur ergo illum, et crucem tollamus. Etiamsi enim nulla sit persequutio, alterius tamen mortis tempus adest. </div>
            <div type="sub" n="2">Mortificate, inquit, membra vestra, quae sunt super terram. Exstinguamus ergo concupiscentiam, opprimamus iram, tollamus invidiam. </div>
            <div type="sub" n="3">Hoc est vivum sacrificium: quod sacrificium non desinit in cinerem, non in fumum diffunditur, non eget lignis et igne, vel gladio. Ignem quippe habet et gladium, Spiritum sanctum. </div>
            <div type="sub" n="4">Hoc usus gladio, circumcide cordis superflua et aliena: aperi obturatas aures. Morbi namque et malae concupiscentiae solent verbo aditum obstruere. </div>
            <div type="sub" n="5">Pecuniarum concupiscentia non sinit audire verbum de eleemosyna; invidia accedens arcet doctrinam de caritate: aliusque rursum ingruens morbus animam reddit ad omnia segniorem. </div>
            <div type="sub" n="6">Tollamus ergo malas concupiscentias: nam sufficit velle, et omnia exstinguuntur. Ne, quaeso, illud attendamus, pecuniarum amorem esse tyrannidem, sed vere tyrannidem esse segnitiem nostram. </div>
            <div type="sub" n="7">Multi certe sunt qui argentum quid sit se nescire dicunt. Neque enim naturalis est illa cupiditas. Naturales quippe affectus ab initio infusi sunt. </div>
            <div type="sub" n="8">Aurum vero et argentum an esset, multo tempore ignotum fuit. Unde ergo crevit haec cupiditas? Ex vana gloria, et summa desidia. </div>
            <div type="sub" n="9">Ex cupiditatibus enim aliae sunt necessariae, aliae naturales, aliae neutrum. Exempli causa, quae si non expleantur animal perimunt, hae sunt naturales et necessariae; ut cibi, potus, somni cupiditas. </div>
            <div type="sub" n="10">Amor vero corporum, naturalis quidem est; sed non necessarius. Multi enim ipsum superarunt, nec perierunt. Pecuniarum vero cupiditas, nec naturalis nec necessaria est, sed superflua. </div>
            <div type="sub" n="11">Si voluerimus, ejus dominium non recipiemus. Certe de virginitate loquens Christus ait, Qui potest capere, capiat; de divitiis vero non item; sed quid? Nisi quis renunciaverit omnibus quae possidet, non est me dignus. </div>
            <div type="sub" n="12">Ad id quod facile est hortatur; ad id vero quod multos exsuperat, arbitrio rem permittit. Cur ergo nos omni privamus defensione? </div>
            <div type="sub" n="13">Nam qui a violentiore morbo captus erit, non magnas dabit poenas: qui vero ab infirmiore affectu capitur, omni privatur defensione. </div>
            <div type="sub" n="14">Quid enim respondebimus quando dicet: Esurientem me vidistis, et non nutrivistis? Quam excusationem habebimus? Paupertatem objiciemus? at non sumus vidua illa pauperiores, quae duobus depositis obolis, omnes superavit. </div>
            <div type="sub" n="15">Neque enim doni magnitudinem requirit Deus, sed voluntatis modum: et hoc ad illius providentiam pertinet. </div>
            <div type="sub" n="16">Illius itaque benignitatem mirati, quae possumus offeramus; ut et in praesenti vita et in futura multam consequuti Dei clementiam, promissis frui bonis possimus, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="75">
         <div type="title" n="title">Commentarius </div>
         <div type="title" n="title_2">[Homilia LXXV] </div>
         <div type="sec" n="1">
            <div type="sub" n="1">Si diligitis me, mandata mea servate: et ego rogabo Patrem, et alium Paracletum dabit vobis, ut maneat vobiscum in aeternum, Spiritum veritatis, quem mundus non potest accipere, quia non videt eum, nec scit eum. </div>
            <div type="sub" n="2">Operibus semper egemus, non verborum ostentatione. Loqui enim et promittere cuivis facile est; operari non item. </div>
            <div type="sub" n="3">Cur haec dixi? Quia multi nunc sunt qui dicunt se Deum timere et amare; sed operibus contraria exhibent. Deus autem per opera diligi quaerit. </div>
            <div type="sub" n="4">Ideo discipulis dicebat: Si diligitis me, mandata mea servabitis. Cum enim dixisset, Quodcumque petieritis, ego faciam; ne putarent solam petitionem esse satis, subdidit, Si diligitis me, tunc, inquit, faciam. </div>
            <div type="sub" n="5">Quia autem verisimile erat eos, cum dicentem audissent, ad Patrem vado, turbatos esse, dicit, Non est hoc diligere, nunc turbari; sed dictis obtemperare. </div>
            <div type="sub" n="6">Dedi vobis mandatum, ut diligatis invicem, ut sic invicem faciatis, ut ego feci vobis. Haec est dilectio his obtemperare, et dilecto concedere. </div>
            <div type="sub" n="7">Et rogabo Patrem, et alium Paracletum dabit vobis. Sese demittentis verba sunt. </div>
            <div type="sub" n="8">Quia enim cum nondum illum probe cognoscerent, verisimile erat, eos illius absentis consortium, verba, carnalemque praesentiam admodum exquisituros esse, et nullam ipso absente accepturos consolationem; </div>
            <div type="sub" n="9">quid ait? Rogabo Patrem, et alium Paracletum dabit vobis; id est, alium qualis ego sum. Erubescant qui Sabellii morbo laborant, et qui de Spiritu non recte sentiunt. </div>
            <div type="sub" n="10">Nam in hoc sermone mirum illud est, quod haereses ex diametro oppositas uno ictu prosternat. </div>
            <div type="sub" n="11">Nam cum dicit, alium, hypostasis illius differentiam indicat; cum vero dicit, Paracletum, substantiam eamdem. </div>
            <div type="sub" n="12">Quare dicit, Rogabo Patrem? Quia si dixisset, Ego mittam, non ita credidissent. </div>
            <div type="sub" n="13">Nunc enim id curat, ut Spiritus credatur: nam postea se mittere illum esse dicit, Accipite Spiritum sanctum. </div>
            <div type="sub" n="14">Hic vero se rogaturum esse Patrem dicit, ut fide dignus sermo ipsis esset. Joannes quippe de illo dicit, De plenitudine ejus nos omnes accepimus: quod autem habebat, quomodo ab altero acciperet? </div>
            <div type="sub" n="15">Et iterum, Ipse vos baptizabit in Spiritu sancto et igni. Quid vero plus habuisset quam Apostoli, si Patrem rogaturus erat ut aliis daret: quando illi saepe sine precatione operari videntur? </div>
            <div type="sub" n="16">Quomodo autem si per preces Spiritus a Patre mittitur, ipse a seipso involat? </div>
            <div type="sub" n="17">Quomodo ab alio mittatur, qui ubique praesens est, qui dividit unicuique sua sicut vult, qui cum auctoritate dicit, Segregate mihi Paulum et Barnabam? </div>
            <div type="sub" n="18">Atqui Deo ministrabant illi ministri; attamen cum auctoritate eos ad proprium sibi opus vocavit; non quod ad aliud opus evocaret; sed ut potestatem suam ostenderet. </div>
            <div type="sub" n="19">Quid ergo sibi vult, inquies, illud, Rogabo Patrem? ut ostendat tempus adventus ejus esse: cum enim illos per sacrificium mundasset, tunc advolavit Spiritus sanctus. </div>
            <div type="sub" n="20">Cur non supervenit quando erat cum illis Jesus? Quia nondum oblatum fuerat sacrificium. </div>
            <div type="sub" n="21">Cum autem jam peccatum deletum esset, et ipsi ad pericula missi, ad pugnam se appararent, hortatorem mitti oportuit. </div>
            <div type="sub" n="22">Cur vero non statim post resurrectionem Spiritus venit? Ut ejus majore capti desiderio, cum majori gratia illum acciperent. Donec enim cum illis Christus erat, non afflictabantur. </div>
            <div type="sub" n="23">Postquam autem discessit, nudati et in timore magno versantes, cum magno illum desiderio excepturi erant. Vobiscum manet, hoc est, ne post mortem quidem abscedit. </div>
            <div type="sub" n="24">Ne vero Paracletum audientes, aliam rursus incarnationem suspicarentur, sperarentque se oculis ipsum esse visuros, hanc amovens suspicionem ait: Quem mundus non potest accipere, quia non videt eum. </div>
            <div type="sub" n="25">Non enim ita vobiscum deget, ut ego; sed in animabus vestris habitabit; hoc enim sibi vult illud, in vobis manet. </div>
            <div type="sub" n="26">Spiritum autem veritatis eum appellat, his figuris figuras, veteris legis denotans. Ut vobiscum sit, quid sibi vult illud, vobiscum sit? Id quod ipse ait, Ego vobiscum sum. </div>
            <div type="sub" n="27">Praeterea aliud quoque subindicat: Non eadem patietur quae ego passus sum, neque abscedet. Quem mundus non potest accipere, quia non videt eum. </div>
            <div type="sub" n="28">Quid ergo? an ex numero visibilium erat? Minime. Sed hic cognitionem intelligit, addit enim, neque cognoscit eum: solet enim accuratam cognitionem, visionem appellare. </div>
            <div type="sub" n="29">Quia enim sensuum clarissimus visus est, per hunc sensum semper accuratam cognitionem denotat. </div>
            <div type="sub" n="30">Mundum autem hic vocat, improbos, hincque discipulos consolatur, quod illis eximium afferat donum. Vide quantopere doni magnitudinem extollat. </div>
            <div type="sub" n="31">Dicit alium esse, quam ipse sit; addit, non relinquet vos, subdit, ad ipsos tantum venturum esse, ut et ego veni; dixit, in vobis manet; sed neque sic illorum moerorem expulit: </div>
            <div type="sub" n="32">illum enim consortiumque ejus adhuc quaerebant, cui rei ut medeatur ait: Neque ego vos relinquam orphanos, venio ad vos. Ne timeatis, inquit; </div>
            <div type="sub" n="33">non ideo dixi me alium Paracletum missurum esse vobis, quod vos ad finem usque relicturus sim. </div>
            <div type="sub" n="34">Non ideo dixi, apud vos manet, quasi non ultra vos visurus sim. Certe ipse quoque venio ad vos, Non relinquam vos orphanos. Quia enim a principio dixerat, Filioli, ideo hic ait: Non relinquam vos orphanos. </div>
         </div>
         <div type="sec" n="2">
            <div type="sub" n="1">Initio itaque dixit, Ubi ego vado venietis; et, In domo Patris mei mansiones multae sunt. Hic vero quia diuturnum erat tempus, dat Spiritum. </div>
            <div type="sub" n="2">Sed cum quid diceret non intelligerent; non sat inde consolationis habuere; Non relinquam vos orphanos, inquit. Hoc enim maxime requirebant. </div>
            <div type="sub" n="3">Sed quia illud, Venio ad vos, praesentiam significabat: ne rursus eamdem ipsam praesentiam requirerent, quam prius; vide quomodo hoc ipsum, non clare quidem dixerit; sed subindicaverit. </div>
            <div type="sub" n="4">Cum dixisset enim, Adhuc modicum, et mundus me non videt; subdidit, Vos autem videtis me; ac si diceret: Venio quidem ad vos, sed non ut prius quotidie vobiscum versaturus. </div>
            <div type="sub" n="5">Et ne dicerent, Cur ergo Judaeis dixisti, Jam non videbitis me? objectionem solvit dicendo, ad vos tantum. </div>
            <div type="sub" n="6">Nam Spiritus quoque talis est. Quia ego vivo, et vos vivetis. Crux enim non usque ad finem nos separabit; sed ad brevissimum tempus me abscondet. </div>
            <div type="sub" n="7">Vitam autem, ut videtur mihi, non praesentem tantum, sed et futuram dicit: In illa die cognoscetis quia ego in Patre, et vos in me, et ego in vobis. </div>
            <div type="sub" n="8">In Patre secundum substantiam, in vobis secundum concordiam et auxilium divinitus praestitum. Et qua, quaeso, ratione? </div>
            <div type="sub" n="9">Qua ratione haec contraria quadrare possunt? multa enim, imo infinita est distantia inter Christum et discipulos. </div>
            <div type="sub" n="10">Etiamsi eadem ipsa verba jaceant, ne mireris. Solet enim Scriptura iisdem verbis de Deo et de hominibus dictis, diverso modo uti. </div>
            <div type="sub" n="11">Nam et dii dicimur, et filii Dei: nec eamdem vim habet cum de nobis dicitur, quam cum de Deo. Imago item dicitur Filius et gloria, ut et nos: sed multa est differentia. </div>
            <div type="sub" n="12">Rursum, Vos autem Christi, Christus vero Dei; non ita tamen est Dei Christus, ut nos sumus Christi. Quid porro sibi vult? </div>
            <div type="sub" n="13">Cum resurrexero, inquit, scietis me non a Patre separari, sed eamdem habere virtutem, et me vobiscum perpetuo esse, </div>
            <div type="sub" n="14">rebus ipsis praedicantibus auxilium a me vobis praestitum, inimicis repressis, vobis fidenter agentibus, molestis de medio sublatis, praedicatione quotidie florente, omnibus piae doctrinae cedentibus. </div>
            <div type="sub" n="15">Sicut misit me Pater, et ego misi vos. Vides hic quoque idem dictum non eamdem vim habere? Nam si eodem accipiamus modo, nihil different Apostoli a Christo. </div>
            <div type="sub" n="16">Cur porro ait, Tunc cognoscetis? Quia tunc viderunt eum resurrexisse et secum versari. Tunc veram fidem didicerunt. </div>
            <div type="sub" n="17">Magna quippe Spiritus virtus erat, quae omnia docebat illos. Qui habet mandata mea, et servat ea, ille est qui diligit me. Non enim sufficit habere solum, sed nobis accurata opus est custodia. </div>
            <div type="sub" n="18">Cur autem hoc ipsum illis saepe dicit; ut, Si diligitis me, mandata mea servate; et, Qui habet praecepta mea, et servat ea; </div>
            <div type="sub" n="19">et, Si quis audierit sermonem meum, et servaverit eum, ille est qui diligit me: qui non audit sermones meos, non diligit me. </div>
            <div type="sub" n="20">Puto illum subindicare illorum moerorem. Quia enim de morte multa philosophatus erat, dicens: Qui odit animam suam in hoc mundo, in vitam aeternam custodiet eam; </div>
            <div type="sub" n="21">et, Nisi quis acceperit crucem suam, et sequatur me, non est me dignus: pluraque adhuc dicturus erat, exprobrans eis dicit: Putatis vos ex amore tristes esse; non tristari potius dilectionis esset indicium. </div>
            <div type="sub" n="22">Quia autem illud vult efficere, in sequentibus id repetit. Si enim diligeretis me, gauderetis utique, quia ad Patrem vado: nunc autem prae metu id patimini. </div>
            <div type="sub" n="23">Quod vero circa mortem sic afficiamini, non est eorum qui mandatorum meorum recordantur: oporteret enim vos crucifigi, si vere diligeretis me: vos enim hortatus sum ut non timeatis ab iis qui occidunt corpus. </div>
            <div type="sub" n="24">Tales Pater amat, et ego amo: Et manifestabo eis meipsum. Tum Judas, Et quid, inquit, quia manifestaturus es nobis teipsum? </div>
         </div>
         <div type="sec" n="3">
            <div type="sub" n="1">Viden’ animam eorum a timore obrutam? Commotus turbatusque est, ac putabat, sicut in somnis mortuos videmus, sic illum se visurum esse. </div>
            <div type="sub" n="2">Ne igitur hoc suspicarentur, audi quid dicat: Ego et Pater veniemus ad eum, et mansionem apud eum faciemus. </div>
            <div type="sub" n="3">Ac si diceret, Sicut Pater manifestat seipsum, sic et ego. Neque hoc tantum modo, sed etiam quod adjecerit, mansionem apud eum faciemus, omnem tollit suspicionem: id quippe non ad somnia pertinet. </div>
            <div type="sub" n="4">Tu vero mihi perpendas discipulum et turbatum, et non audentem clare dicere quod cupiebat. Neque enim dixit, Vae nobis, quod moriaris, et ita nobis appariturus es ut mortui apparent. </div>
            <div type="sub" n="5">Non sic ille; sed, Quid est quia manifestaturus es nobis teipsum, et non mundo? Dicit ergo, vos acceptos habeo, quia vos mandatum meum servatis. </div>
            <div type="sub" n="6">Ne enim postea videntes ipsum, phantasma se videre putarent, ideo haec praedicit: </div>
            <div type="sub" n="7">et ne eo, quo dixi, modo ipsum appariturum esse opinarentur, causam apponit, quod nempe mandata ejus servarent, dicit etiam Spiritum sanctum sic illis appariturum esse. </div>
            <div type="sub" n="8">Quod si tanto tempore cum illo versati, illam substantiam non ferunt, imo ne intelligunt quidem; quid futurum erat si ab initio sic illis apparuisset? Ideo cum illis comedit, ne phantasma esse putetur. </div>
            <div type="sub" n="9">Nam si super aquas ambulantem videntes, id existimarunt, licet idem vultus ac species viderentur, nec multum distaret ille; </div>
            <div type="sub" n="10">quid non suspicati fuissent, si statim vidissent illum resurgentem, quem captum viderant et involutum? Propterea frequenter dicit illis se appariturum esse. </div>
            <div type="sub" n="11">Cur et quomodo apparebit? Ne illum esse phantasma putent. Qui non diligit me, sermones meos non servat: et sermo quem audistis, non est meus, sed ejus qui misit me. </div>
            <div type="sub" n="12">Itaque qui haec verba non audit, nec me nec Patrem diligit. Nam si hoc dilectionis signum est, audire mandata; ipsaque Patris sunt; qui audit, non Filium modo, sed etiam Patrem amat. </div>
            <div type="sub" n="13">Quomodo sermo tuus est, et non tuus? Id est, Nihil extra Patrem loquor, neque proprium quidpiam praeter placitum ejus. </div>
            <div type="sub" n="14">Haec loquutus sum vobis, apud vos manens. Quia haec obscura erant, et alia non intelligebant, in pluribusque dubitabant; </div>
            <div type="sub" n="15">ne rursus turbarentur, neve dicerent, Quae praecepta? omni anxietate eripuit illos, dicens: Paraclitus autem, quem mittet Pater in nomine meo, ille vos docebit. </div>
            <div type="sub" n="16">Obscura forte nunc vobis dicuntur: sed doctor ille clare vos docebit. Illud autem, apud vos manebit, subindicat se abiturum esse. </div>
            <div type="sub" n="17">Deinde ne tristentur ait, Donec apud illos ipse manserit, nec Spiritus venerit, nihil magnum vel sublime poterunt intelligere. </div>
            <div type="sub" n="18">Haec porro dicit illos praeparans ut secessum suum generose ferant, utpote qui magna ipsis bona conciliaturus esset. Frequenter vero Paracletum vocat, ob aerumnas quibus tunc affligebantur. </div>
            <div type="sub" n="19">Quia igitur his auditis turbabantur, cogitantes molestias, bella et secessum ejus, vide quomodo illos soletur iterum dicens: Pacem relinquo vobis. </div>
            <div type="sub" n="20">Ac si diceret, Quid damni vobis erit a perturbationibus mundi, si pacem mecum habeatis? Neque enim talis haec pax est? </div>
            <div type="sub" n="21">Externa pax enim, perniciosa saepe est et inutilis, nihilque prodest: ego vero talem vobis do pacem, ut illam mutuo servetis, quod vos fortiores efficiet. </div>
            <div type="sub" n="22">Sed quia rursum dixerat, relinquo, quod recedentis erat, illosque turbare poterat, ideo rursum ait: Non turbetur cor vestrum, neque formidet. Viden’ eos partim amore, partim metu turbatos esse? </div>
            <div type="sub" n="23">Audistis quia ego dixi vobis, Vado ad Patrem, et venio ad vos. Si diligeretis me, gauderetis utique, quia vado ad Patrem: quia Pater major me est. Et quod gaudium hoc ipsis allaturum erat? quam consolationem? </div>
         </div>
         <div type="sec" n="4">
            <div type="sub" n="1">Quid sibi vult hoc dictum, Nihildum noverant de resurrectione, neque de Christo eam, quam par erat, opinionem habebant. </div>
            <div type="sub" n="2">Quomodo enim habuissent, qui ne sciebant quidem ipsum esse resurrecturum? Patrem vero magnum esse putabant. </div>
            <div type="sub" n="3">Dicit ergo, Si mihi timetis, quasi non valeam me tueri, neque confiditis me post crucem a vobis posse videri; </div>
            <div type="sub" n="4">tamen audientes me ad Patrem ire, gaudere tandem oportuit, quia ad majorem vado, omniaque mala solvi possunt. </div>
            <div type="sub" n="5">Vos audistis, quia ego dixi vobis. Cur hoc adjecit? Ita gestis rebus confido, inquit, ut praedicere non verear. </div>
            <div type="sub" n="6">Hoc ergo et quae futura sunt dixi vobis priusquam fiant, ut cum facta fuerint credatis, quia ego sum; ac si diceret, Num sciretis, nisi ego dicerem? neque dicerem, nisi confiderem. </div>
            <div type="sub" n="7">Viden’ sermonem auditorum captui attemperatum? Nam cum dicit: Putatis quia non possum rogare Patrem, et exhibebit mihi duodecim legiones Angelorum? secundum auditorum opinionem loquutus est. </div>
            <div type="sub" n="8">Nemo enim, etsi insaniat, dixerit eum non potuisse sibi opem ferre, sed Angelis opus habuisse. Verum quia illum esse hominem putabant, ideo dixit duodecim legiones Angelorum. </div>
            <div type="sub" n="9">Atqui cum interrogasset tantum, supinos prostravit. Si quis vero dixerit majorem esse Patrem, ut Filii principium; non huic contradicemus. At hoc non facit Filium alterius esse substantiae. </div>
            <div type="sub" n="10">Hoc autem vult dicere: Donec hic fuero, par est vos putare quod nos periclitemur: si porro illuc abeam, confidite nos in tuto esse: illum enim nemo vincere potest. </div>
            <div type="sub" n="11">Haec porro omnia ad discipulorum infirmitatem se demittens dicebat. Ipse namque confido, nec mortem curo. Ideo ait: Haec dixi vobis priusquam fiant. </div>
            <div type="sub" n="12">Quia enim vos nondum potestis hac de re sermonem capere; a Patre quem magnum appellatis, consolationem adduco. Consolatus ergo illos, tristia rursum affert. </div>
            <div type="sub" n="13">Jam non ultra loquar vobiscum. Quare? Venit enim princeps hujus mundi, et in me non habet quidquam. Principem mundi diabolum dicit, et improbos homines. </div>
            <div type="sub" n="14">Non enim caelo et terrae imperat; nam omnia evertisset et prostravisset. Sed illis dominatur, qui se illi dediderunt. </div>
            <div type="sub" n="15">Ideo vocat illum principem tenebrarum hujus saeculi. Tenebras autem hic dicit mala opera. Quid ergo? Diabolusne te perdit? Minime: nihil enim in me habet. </div>
            <div type="sub" n="16">Cur ergo te illi interficiunt? Quia ita volo: et ut cognoscat mundus, quod Patrem diligam. Non enim quod sim morti obnoxius, neque quod illi quidpiam debeam; sed ob amorem erga Patrem haec subeo. </div>
            <div type="sub" n="17">Hoc autem ait, ut iterum illorum animum excitet, ut discant, ipsum non invitum, sed lubentem, et diabolum despicientem ad hoc venire. </div>
            <div type="sub" n="18">Non enim satis erat dixisse, Adhuc modicum tempus vobiscum sum; sed illud, triste licet, frequenter versat, et jure quidem; donec autem sermonem illis acceptum reddat, laetiora admiscet. </div>
            <div type="sub" n="19">Ideo aliquando dicit, Vado et venio; et, Ut ubi ego sum, et vos sitis; et, Non potestis me nunc sequi, sequemini autem postea; et, ad Patrem vado; et, Pater major me est; et, antequam fierent dixi vobis; </div>
            <div type="sub" n="20">et, Non ex necessitate haec patior, sed ob Patris amorem; ut cognoscant illi non perniciosam nec damnosam rem esse; siquidem admodum diligebat illum, et dilectus ita volebat. </div>
            <div type="sub" n="21">Ideo haec laetiora admiscens, tristia quoque frequenter memorabat, ut illorum animos exerceret. Nam illud, apud vos manebit, et expedit vobis ut recedam, consolantis erant. </div>
            <div type="sub" n="22">Ideo prius innumera de Spiritu dixerat, ut, in vobis est, et, mundus non potest capere, et, ipse vobis suggeret omnia, et, Spiritus veritatis, Spiritus sanctus, </div>
            <div type="sub" n="23">et Paracletus, et, expedit vobis, ne animo deficerent quasi omni ope et auxilio destituti. Expedire autem dicit, ostendens se illos spirituales redditurum. </div>
         </div>
         <div type="sec" n="5">
            <div type="sub" n="1">Hoc utique factum videmus. Nam illi trementes et metuentes, accepto postea Spiritu sancto, in pericula insiliebant, et ferrum, bestias, maria, supplicia omnia adibant; </div>
            <div type="sub" n="2">et illiterati idiotaeque cum tanta fiducia loquebantur, ut auditores percellerent. Ex luteis enim Spiritus illos ferreos reddidit, volucres effecit, nec sivit eos ab humana ulla re prosterni. </div>
            <div type="sub" n="3">Talis est hujusmodi gratia. Si moerorem inveniat, illum solvit, concupiscentiam malam absumit, timorem exigit, nec sinit sui participem ultra hominem esse; </div>
            <div type="sub" n="4">sed quasi in caelos translatum omnia quae illic sunt contemplari jubet. Ideo nemo sibi aliquid proprium esse dicebat, sed perseverabant in orationibus, in laetitia et in simplicitate cordis. </div>
            <div type="sub" n="5">Hoc enim maxime requirit Spiritus sanctus. Fructus enim Spiritus est gaudium, pax, fides, mansuetudo. Atqui saepe, inquies, tristantur spirituales homines. </div>
            <div type="sub" n="6">At haec tristitia gaudio dulcior est. Nam Cain contristatus est; sed tristitia hujus mundi. Paulus quoque contristatus est; sed secundum Deum. </div>
            <div type="sub" n="7">Quidquid enim spirituale est, lucrum habet maximum; quidquid saeculare, extremum damnum. </div>
            <div type="sub" n="8">Attrahamus igitur nobis inexpugnabilem Spiritus opem, per praeceptorum observationem, et nihilo inferiores Angelis erimus: neque enim illi, etsi incorporei, tales sunt. </div>
            <div type="sub" n="9">Si enim hoc ita esset, nullus incorporeus malus fuisset. Sed voluntas arbitrii ubique in causa est. </div>
            <div type="sub" n="10">Ideoque etiam inter incorporeos reperti sunt, hominibus, etiamque brutis, pejores; et in corporeis, multi incorporeis meliores. </div>
            <div type="sub" n="11">Omnes quippe justi terram inhabitantes, corporei licet, bona opera ediderunt; nam ut peregrini terram incoluerunt, ut cives, caelum. </div>
            <div type="sub" n="12">Ne ergo dicas, carne circumdatus sum, vincere non possum, neque pro virtute labores suscipere. Ne accuses Creatorem. </div>
            <div type="sub" n="13">Nam si caro virtutem impossibilem reddit, non in culpa sumus. Quod autem impossibilem non reddat, ostendit Sanctorum chorus. </div>
            <div type="sub" n="14">Paulum quippe natura carnis non impedivit quominus talis evaderet, nec Petrum quominus claves caelorum acciperet. </div>
            <div type="sub" n="15">Enoch carnem gestans translatus est, et non ultra visus; sic et Elias cum carne raptus est, Abraham, Isaac, et Jacob in carne resplenduerunt, Joseph carne opertus impudicam mulierem superavit. </div>
            <div type="sub" n="16">Ecquid dico carnem quae etiamsi catena constringatur, non laeditur? Etsi ego vinctus sum, inquit Paulus, at verbum Dei non est alligatum. </div>
            <div type="sub" n="17">Ecquid dico vincula et catenam? adde carcerem et claustra, et neque sic illa virtutis impedimenta erunt. Ita ergo docet Paulus. </div>
            <div type="sub" n="18">Nam vinculum animae, non ferrum; sed timor et cupiditas pecuniarum, innumerique morbi. Haec vinciunt corpus, etsi solutum sit. </div>
            <div type="sub" n="19">At haec a corpore pariuntur, inquies. Haec obtentus sunt et vanae cavillationes. Nam si a corpore parerentur, omnes sic essent affecti. </div>
            <div type="sub" n="20">Ut enim lassitudinem, somnum, famem, sitim non possumus vitare, quia haec naturalia sunt; sic et haec, si quidem talia essent, neminem sinerent sua tyrannide liberum. </div>
            <div type="sub" n="21">Quod si multi haec effugiunt, palam est haec vitia ex deside anima proficisci. </div>
            <div type="sub" n="22">Haec igitur abscindamus, neque corpus incusemus: sed ipsum animae subjiciamus, ut illo ad parendum inducto, aeterna consequamur bona, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="76">
         <div type="title" n="title">Commentarius </div>
         <div type="title" n="title_2">[Homilia LXXVI] </div>
         <div type="sec" n="1">
            <div type="sub" n="1">Surgite, eamus hinc. Ego sum vitis vera: vos palmites, et Pater meus agricola est. </div>
            <div type="sub" n="2">Timidam et imbecillem animam ignorantia efficit; ut magnam et sublimem caelestis doctrinae institutio: </div>
            <div type="sub" n="3">nam si non instituatur, formidolosa est, non natura, sed voluntatis proposito. </div>
            <div type="sub" n="4">Cum enim quempiam video modo strenuum, modo formidolosum; non jam naturae vitium esse dico: naturalia enim immutabilia sunt. </div>
            <div type="sub" n="5">Rursum cum video nunc meticulosos quospiam, statimque audaces, idipsum facio, arbitrio totum adscribo. </div>
            <div type="sub" n="6">Nam discipuli admodum timidi erant antequam id quod par erat ediscerent, et dono Spiritus sancti dignarentur: postmodum vero leonibus audaciores fuerunt. </div>
            <div type="sub" n="7">Et Petrus, qui puellae minas non tulerat, inverso capite appensus, et verberatus, milleque periculis expositus, non tacebat: sed quasi haec per somnium pateretur, sic libere loquebatur; sed non ante crucem. </div>
            <div type="sub" n="8">Ideo Christus dicebat: Surgite, eamus hinc. Qua de causa, quaeso? </div>
            <div type="sub" n="9">An ignorabat horam qua superventurus erat Judas? an timebat ne adveniens, suos apprehenderet, et antequam doctrinam illam optimam compleret, insidiatores irrumperent? </div>
            <div type="sub" n="10">Absit: haec procul ab ipsius dignitate sunt. Si non timebat, cur istinc abducit eos, et completo sermone, tunc ad hortum Judae notum adducit? </div>
            <div type="sub" n="11">Etiamsi vero Judas advenisset, annon poterat ipsorum oculos excaecare; id quod ipso non praesente fecit? Cur ergo discedit? Ut modicum respirandi tempus discipulis det. </div>
            <div type="sub" n="12">Verisimile quippe erat eos, utpote in patenti loco, tremuisse et formidasse, et a tempore et a loco. </div>
            <div type="sub" n="13">Nox quippe erat profunda, nec poterant dictis attendere, cum semper animo versarent eos, qui se invasuri essent, cum maxime magistri sermo mala exspectanda esse doceret: </div>
            <div type="sub" n="14">Adhuc modicum, inquit, et non ero vobiscum; et, Venit princeps hujus mundi. </div>
            <div type="sub" n="15">Cum talia ergo audientes turbarentur, ac si mox capiendi essent, in alium illos ducit locum; ut putantes se jam in tuto esse, libere demum audirent: magna quippe dogmata audituri erant. </div>
            <div type="sub" n="16">Ideo ait, Surgite, eamus hinc: deinde adjicit: Ego sum vitis: vos palmites. Quid vult per hanc parabolam subindicare? </div>
            <div type="sub" n="17">Eum qui non dictis attendat vivere non posse, et futura signa a Christi virtute proventura esse. Pater meus agricola est. Quid igitur? Auxilio eget Filius? </div>
            <div type="sub" n="18">Absit: hoc exemplum id non indicat. Vide quam diligenter hanc parabolam exsequatur. </div>
            <div type="sub" n="19">Non enim dicit, radicem agricolae cura frui, sed palmites; </div>
            <div type="sub" n="20">radix enim non hic memoratur, sed docet nihil posse illos operari sine suae virtutis auxilio, et ita ipsos sibi fide conjungi oportere, ut palmes viti jungitur. </div>
            <div type="sub" n="21">Omnem palmitem in me non ferentem fructum, tollet eum Pater. Hic vitam subindicat, declarans, non posse quempiam sine operibus in ipso esse. </div>
            <div type="sub" n="22">Et omnem qui fert fructum, purgabit eum, id est, multo frui cultu curabit. Atqui radix prius quam palmites, cura opus habet: circumfodi et nudari debet. </div>
            <div type="sub" n="23">Sed nihil hic de radice dicit, verum omnia de palmitibus, ostendens se quidem sibi sufficere; discipulos autem multa egere agricolae cura, quantumvis sint virtute praediti. </div>
            <div type="sub" n="24">Ideo ait, Palmitem qui fructum fert purgat; eum qui nullum fert, non relinquit in vite, neque potest ibi manere. Eum vero qui fert fructum, fructuosiorem efficit. </div>
            <div type="sub" n="25">Hoc de aerumnis mox inducendis intelligi dixeris. Illud enim, purgabit eum, id est, incidet, unde palmes fructuosior efficitur. Hinc ostenditur tentationes, illos fortiores efficere. </div>
            <div type="sub" n="26">Deinde ne interrogarent de quibusnam haec diceret, neve illos iterum solicitos redderet, ait: Jam vos mundi estis propter sermonem, quem loquutus sum vobis. </div>
            <div type="sub" n="27">Viden’ quomodo se ut palmitum curatorem efferat? Ego vos purgavi, inquit, licet superius hoc Patrem fecisse declaret: sed nulla est inter Patrem et Filium differentia. Vestra quoque afferatis oportet. </div>
            <div type="sub" n="28">Deinde ut ostendat se eorum ministerio non opus habentem id fecisse, sed ut ipsi proficerent, subdit. Sicut palmes non potest ferre fructum a semetipso; sic nec qui in me non manet. </div>
            <div type="sub" n="29">Ne prae metu abscinderentur, emollitam formidine ipsorum animam roborat, et sibi conglutinat, bonamque spem affert. Radix enim manet; auferri aut relinqui, palmitum est. </div>
            <div type="sub" n="30">Deinde utrinque procedens, a bonis et a tristibus, priora a nobis exigit. Qui manet in me, et ego in eo. </div>
            <div type="sub" n="31">Viden’ Filium non minus quam Patrem ad discipulorum curam conferre? Pater purgat, ipse in se continet. Manere autem in radice, id efficit ut palmites fructum ferant. </div>
            <div type="sub" n="32">Nam quod non purgatum manet in radice, fructum fert; licet non quantum oporteret; quod non manet, nihil. </div>
            <div type="sub" n="33">Attamen purgare etiam Filii esse ostensum est, et in radice manere Patris, qui radicem genuit. </div>
         </div>
         <div type="sec" n="2">
            <div type="sub" n="1">Viden’ quomodo omnia communia sint, et purgare, et radicis virtute frui? Magnum certe detrimentum nihil posse facere; verum non hic sistitur poena, sed ulterius procedit. </div>
            <div type="sub" n="2">Mittetur, inquit, foras, non amplius excoletur, et arescet: id est, si quid habuit ex radice, id deponit; si quam gratiam, illa nudatur, et omni inde auxilio et vita spoliatur. </div>
            <div type="sub" n="3">Ecquis finis? In ignem injicietur. Sed non talis est qui manet in vite. Deinde ostendit quid sit manere, et ait: Si verba mea in vobis manserint. </div>
            <div type="sub" n="4">Viden’ me jure superius dixisse, ipsum operum demonstrationem quaerere? </div>
            <div type="sub" n="5">cum dixisset enim, Quodcumque petieritis faciam, addidit, Si diligitis me, mandata mea servate; et hic, Si manseritis in me, et verba mea in vobis manserint, quodcumque volueritis petite, et fiet vobis. </div>
            <div type="sub" n="6">Haec autem dicebat, ostendens illos qui insidiabantur ei, combustum iri; ipsos autem fructum laturos esse. </div>
            <div type="sub" n="7">Metu itaque ex his in illos translato, postquam ostendit ipsos inexpugnabiles fore, ait: In hoc clarificatus est Pater meus, ut efficiamini mei discipuli, et fructum plurimum afferatis. </div>
            <div type="sub" n="8">Hinc fide dignum sermonem profert. Nam si ad gloriam Patris vergit quod fructus afferatur, non negliget gloriam suam. Et efficiemini mei discipuli. </div>
            <div type="sub" n="9">Viden’ quomodo ille qui fert fructum discipulus sit? Quid significat illud, In hoc clarificatus est Pater? Id est, gaudet cum vos in me manetis, cum fructum fertis. </div>
            <div type="sub" n="10">Sicut dilexit me Pater, et ego dilexi vos. Hic demum humanius loquitur: nam illud, ut ad homines dictum, propriam vim habet. </div>
            <div type="sub" n="11">Nam qui mori voluit, qui servos, inimicos et hostes tanto dignatus est honore, qui ad caelum duxit, quantum amoris modum exhibuit? </div>
            <div type="sub" n="12">Si ergo vos diligo, confidite. Si Patris est gloria quod fructum feratis, nihil malum suspicemini. Deinde ne supinos redderet, vide quomodo rursus devinciat. </div>
            <div type="sub" n="13">Manete in dilectione mea. Hoc in vestra est potestate. Quomodo autem hoc erit? Si praecepta mea servaveritis, sicut et ego praecepta Patris mei servavi. </div>
            <div type="sub" n="14">Rursus humano more sermo procedit. Neque enim legislator, praeceptis subditus esse debebat. Viden’ id quod semper dico, hic etiam exhiberi propter auditorum imbecillitatem? </div>
            <div type="sub" n="15">Nam secundum illorum opinionem multa dicit, ac per omnia ostendit, illos in tuto esse, et inimicos illorum pessum ire: atque omnia quae habent, a Filio habere, et si vitam puram agant, a nullis unquam superatum iri. </div>
            <div type="sub" n="16">Animadverte autem cum quanta loquatur ipsis auctoritate. Non dixit enim, Manete in dilectione Patris; sed, in dilectione mea. </div>
            <div type="sub" n="17">Deinde ne dicerent, postquam nos omnibus inimicos fecisti, tunc nos relinquis et recedis; ostendit se non illos relinquere; sed ita ipsis copulari, si quidem velint, ut palmitem viti. </div>
            <div type="sub" n="18">Rursumque ne nimium fidentes supini evaderent, non immotum fore bonum dicit, si desides fuerint. Hinc ne sibi totum referret, et ad lapsum majorem deduceret, ait, In hoc clarificatus est Pater. </div>
            <div type="sub" n="19">Ubique enim et suum et Patris erga illos amorem demonstrat. Non ergo res Judaeorum, gloria Patris erant, sed ea quae ipsi erant accepturi. </div>
            <div type="sub" n="20">Tum ne dicerent, ex paternis excidimus, omnibus nudati desertique sumus: in me, inquit, respicite, diligor a Patre, et tamen haec quae nunc adsunt, patior. Non ergo vos relinquo nunc, quod vos non diligam. </div>
            <div type="sub" n="21">Nam si ego interficior, nec tamen hoc pro indicio habeo me non amari a Patre, neque vos turbari par est. Nam si in dilectione mea maneatis, nihil haec vobis nocere mala poterunt quantum ad dilectionem. </div>
         </div>
         <div type="sec" n="3">
            <div type="sub" n="1">Quia igitur magna inexpugnabilisque res est dilectio, nec ea in verbis solum consistit, illam per opera exhibeamus. </div>
            <div type="sub" n="2">Ipse nos inimicos sibi reconciliavit, nos amici facti, tales maneamus: ipse coepit, nos saltem sequamur; ipse non ad proprium sibi lucrum diligit, nullo enim indiget, nos saltem ad utilitatem nostram. </div>
            <div type="sub" n="3">Ipse nos inimicos dilexit, nos saltem amicum diligamus. At nunc contraria facimus. Quotidie namque propter nos blasphematur Deus, ob rapinas, ob avaritiam. </div>
            <div type="sub" n="4">Fortasse vero quispiam vestrum dixerit, Quotidie de avaritia disseris. Utinam singulis quoque noctibus id liceret. Utinam et in foro sequi, et ad mensam possem. </div>
            <div type="sub" n="5">Utinam mulieres, amici, filii, servi, agricolae, vicini, ipsumque pavimentum et parietes, in hanc possent erumpere vocem, ut paulum remitteremus. </div>
            <div type="sub" n="6">Orbem namque totum invasit hic morbus, omniumque detinet animos, magna certe mamonae tyrannis. A Christo redempti sumus, et auro servimus. </div>
            <div type="sub" n="7">Alium dominum praedicamus et alii obsequimur, et quidquid jusserit diligenter audimus: genus, amicitiam, naturam, leges, et omnia pro illo obliviscimur. </div>
            <div type="sub" n="8">Nemo respicit in caelum, nemo futura cogitat. Sed tempus erit, cum nullum erit horum verborum lucrum. Nam in inferno, inquit, quis confitebitur tibi? </div>
            <div type="sub" n="9">Desiderabile est aurum, multasque nobis profert delicias, et nobis honorem conciliat. Sed non tantum quantum caelum. </div>
            <div type="sub" n="10">Divitem namque multi oderunt et aversantur: virtute praeditum autem reverentur et honorant. </div>
            <div type="sub" n="11">At, inquies, pauper deridetur, etiamsi virtute praeditus sit. Verum non apud homines, sed apud eos qui ratione praediti non sunt: quare nihil curandum. </div>
            <div type="sub" n="12">Neque enim si asini contra nos ruderent, gracculique acclamarent, sapientes vero laudarent omnes, hoc misso consessu ad brutorum clamores nos verteremus. </div>
            <div type="sub" n="13">Sunt enim gracculis similes et asinis pejores ii, qui praesentia admirantur. Certe si terrenus rex te laudet, vulgi multitudinem nihil curabis, etiamsi te omnes derideant. </div>
            <div type="sub" n="14">Et cum universorum Dominus te laudet, adhuc cantharorum et culicum laudes quaeris? tales enim sunt isti, si cum Deo comparentur; imo his quoque viliores sunt. </div>
            <div type="sub" n="15">Quousque in coeno versabimur? quousque parasitos et gulae deditos spectatores nobis statuemus? </div>
            <div type="sub" n="16">Illi aleatores probare possunt, ebriosos, lurcones: virtutem autem et vitium ne in somnis quidem imaginari valent. </div>
            <div type="sub" n="17">Certe si quis te derideat quod terrae sulcos ducere nescias, non aegre feres, imo vicissim deridebis eum qui tibi hujusmodi imperitiam exprobret; </div>
            <div type="sub" n="18">cum autem virtutem vis exercere, eos qui illam prorsus ignorant, spectatores tibi constituis? </div>
            <div type="sub" n="19">Eapropter nunquam pervenimus ad illam artem. Non enim peritis, sed ignaris nostra committimus. Illi vero non secundum artis regulas, sed secundum ignorantiam suam illa explorant. </div>
            <div type="sub" n="20">Quapropter, obsecro, multitudinem despiciamus, imo nec laudes desideremus, non pecunias, non divitias: nec malum quid existimemus paupertatem. Nam prudentiae, patientiae, omnisque philosophiae magistra paupertas est. </div>
            <div type="sub" n="21">Siquidem Lazarus in paupertate vixit, et coronatus est: Jacob panem solum expetebat: Joseph in extrema paupertate, non modo servus, sed etiam captivus erat, ideoque illum magis laudamus; </div>
            <div type="sub" n="22">neque ita miramur cum frumentum dispensaret, ut cum in carcere degeret; non ita cum diademate ut cum catena cingebatur: non quando in solio sedebat, sed quando insidiis impetebatur et vendebatur. </div>
            <div type="sub" n="23">Haec itaque omnia cogitantes, necnon coronas his certaminibus paratas; ne divitias, honorem, delicias, potentiam; sed paupertatem, catenas, vincula, patientiam pro virtute susceptam laudemus. </div>
            <div type="sub" n="24">Illorum enim finis tumultu ac perturbationibus plenus est, et in hac vita haec desinunt: horum vero fructus, caelum, et caelestia bona, quae nec oculus vidit, nec auris audivit: </div>
            <div type="sub" n="25">quae nos omnes assequi contingat, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="77">
         <div type="title" n="title">Commentarius </div>
         <div type="title" n="title_2">[Homilia LXXVII] </div>
         <div type="sec" n="1">
            <div type="sub" n="1">Haec loquutus sum vobis, ut gaudium meum in vobis maneat, et gaudium vestrum sit plenum. Hoc est praeceptum meum, ut diligatis invicem, sicut dilexi vos. </div>
            <div type="sub" n="2">Omnia bona tunc mercedem habent, cum debitum finem consequuntur: si intercipiantur, tunc naufragium est. </div>
            <div type="sub" n="3">Et sicut navis innumeris onusta mercibus, nisi ad portum appulerit, sed in medio pelago submergatur, nihil ex longa navigatione lucri refert; </div>
            <div type="sub" n="4">sed eo majorem patitur calamitatem, quo plures sustinuit labores; sic animae quae ante finem decidunt, si in mediis certaminibus ruant. </div>
            <div type="sub" n="5">Ideo Paulus, gloriam, honorem et pacem consequi eos dicit, qui per bonorum operum patientiam currunt. Quod etiam nunc Christus discipulis innuit. </div>
            <div type="sub" n="6">Quia enim illos acceperat, et ea de re illi gavisi erant; deindeque passio, tristiaque verba gaudium interceptura erant; </div>
            <div type="sub" n="7">postquam illos pluribus alloquutus consolatusque fuerat, dicit: Haec loquutus sum vobis, ut gaudium meum in vobis maneat, et gaudium vestrum impleatur; hoc est, ne discedatis a me, neve a cursu desistatis. </div>
            <div type="sub" n="8">Gavisi estis in me, et admodum gavisi, sed incidit tristitia. Hanc ejicio, ut in fine gaudium veniat; ostendens praesentia non esse luctu digna, sed potius laetitia. </div>
            <div type="sub" n="9">Vos vidi perturbatos; non contemsi, nec dixi, Cur strenui non manetis? Sed loquutus sum ea quae vos consolari possent. Sic vos volo semper in hac dilectione servare. </div>
            <div type="sub" n="10">Audistis de regno, gavisi estis; ut itaque gaudium vestrum impleatur haec dixi vobis: Hoc est autem praeceptum, ut diligatis invicem, sicut dilexi vos. </div>
            <div type="sub" n="11">Viden’ Dei dilectionem cum nostra complicatam, et quasi catena annexam. Ideo aliquando duo dicit praecepta, aliquando unum. </div>
            <div type="sub" n="12">Neque enim potest qui alteram accepit, alteram non habere. Aliquando dicit: In hoc lex et prophetae pendent; aliquando, Quaecumque vultis ut faciant vobis homines, et vos eis facite. </div>
            <div type="sub" n="13">Haec est enim lex et prophetae, et plenitudo legis est dilectio. </div>
            <div type="sub" n="14">Quod etiam hic dicit: nam si manere ex dilectione pendet, dilectio autem ex praeceptorum observatione, praeceptum vero est, ut diligamus invicem; manere in Deo ex dilectione mutua datur. </div>
            <div type="sub" n="15">Neque dilectionem solum dicit, sed etiam modum significat, Sicut dilexi vos. Rursus ostendit, secessum suum non ex odio, sed ex dilectione oriri. </div>
            <div type="sub" n="16">Itaque me magis mirari eam ob causam oportebat. Pro vobis enim animam meam pono. Verum nusquam ita loquitur. </div>
            <div type="sub" n="17">Sed supra cum optimum pastorem describit; hic vero, cum admonet illos, et dilectionis magnitudinem ostendit, seipsum quis sit declarat. </div>
            <div type="sub" n="18">Cur autem ubique dilectionem extollit? Quia hoc est discipulorum indicium, hoc virtutem fovet. Ideo Paulus de illa haec dicit, utpote verus Christi discipulus, qui illam experiretur. </div>
            <div type="sub" n="19">Vos amici mei estis. Jam non dicam vos servos: quia servus nescit quid faciat dominus ejus. Vos amici mei estis; quia omnia quae audivi a Patre meo, nota feci vobis. </div>
            <div type="sub" n="20">Cur ergo ait, Multa habeo vobis dicere, sed non potestis portare modo? Cum dicit omnia quae audivi, nihil aliud vult significari, quam quod nihil alienum loquatur; sed quae a Patre audivit. </div>
            <div type="sub" n="21">Quia vero illud maxime amicitiae esse videtur, cum arcana dicuntur; hac quoque, inquit, dignati estis gratia. Cum vero dicit omnia, intelligas ea, quae audire illos oportebat. </div>
            <div type="sub" n="22">Deinde aliud effert non vulgare amicitiae signum. Quodnam illud, Non vos me elegistis, inquit, sed ego elegi vos. Ego vestram amicitiam ardens quaesivi. </div>
            <div type="sub" n="23">Neque hoc satis habuit, sed, posui vos; id est, plantavi, ut eatis: adhuc in metaphora vitis persistit; id est, ut extendamini, et fructum afferatis, et fructus vester maneat. </div>
            <div type="sub" n="24">Quod si fructus maneat, multo magis vos. Non enim vos amavi tantum, inquit, sed magnis quoque beneficiis affeci, ubique terrarum palmites vestros propagans. </div>
         </div>
         <div type="sec" n="2">
            <div type="sub" n="1">Viden’ quot modis dilectionem suam ostendat? Cum secreta aperit, cum prior ad amicitiam accurrit, cum magna ipsis confert beneficia, et illa quae passus est pro illis sustinuit. </div>
            <div type="sub" n="2">Hinc ostendit se perpetuo mansurum cum illis fructum emissuris. Ipsius enim auxilio ad fructum ferendum opus habent. Ut quodcumque petieritis Patrem in nomine meo, det vobis. </div>
            <div type="sub" n="3">Atqui ejus a quo petitur est facere: si vero a Patre petitur, cur Filius id facit? Ut discas non minorem esse Filium. Haec loquutus sum vobis, ut diligatis invicem. </div>
            <div type="sub" n="4">Id est, non exprobrans haec dico, me animam meam ponere, me priorem ad vos accurrisse, sed ut ad amicitiam vos inducam. </div>
            <div type="sub" n="5">Deinde quia persequutionem a multis pati, et exprobrari durum erat et intolerabile, quod posset etiam sublimem animum dejicere; </div>
            <div type="sub" n="6">ideo innumeris praemissis ad hoc venit, postquam animum illorum demulserat, et ex abundanti monstraverat haec pro illis facta esse, ut et alia quae jam ostenderat. </div>
            <div type="sub" n="7">Sicut enim dixit non modo non dolendum, sed etiam gaudendum, quod iret ad Patrem; non enim ut relinqueret illos hoc se facere dicit, sed quod illos valde amaret; ita et hic ostendit laetandum, non dolendum esse. </div>
            <div type="sub" n="8">Et animadverte quo pacto probet illud. Non enim dixit: Scio rem esse molestam, sed propter me illud sustinete, quia propter me patimini. </div>
            <div type="sub" n="9">Nondum enim haec sufficiens consolationis causa fuisset: quapropter missa illa, aliam proponit: quam? </div>
            <div type="sub" n="10">Quod prioris virtutis hoc esset argumentum, et contra dolendum esset, non quod nunc odiosi sitis, sed si diligeremini. </div>
            <div type="sub" n="11">Hoc enim subindicat cum ait: Si de mundo essetis, mundus quod suum esset diligeret. Itaque si diligeremini, improbitatis indicium praeberetis. </div>
            <div type="sub" n="12">Deinde quia his dictis nihil profecerat, iterum prosequitur. Non est servus major domino suo: si me persequuti sunt, et vos persequentur. </div>
            <div type="sub" n="13">Hinc maxime ostendit ipsos imitatores fore. Donec enim Christus in carne fuit, contra ipsum certabatur; postquam autem assumtus est, adversus illos pugnatum est. </div>
            <div type="sub" n="14">Hinc quia pauci contra tantum populum concertaturi turbabantur, ipsorum animos erigit dicens; hanc esse maxime laetandi causam, quod ab illis odio haberentur: ita enim, inquit, mihi passionum consortes eritis. </div>
            <div type="sub" n="15">Non ergo vos turbari oportet; non enim me potiores estis; siquidem, ut dixi, Non est servus major domino suo. Inde tertia sequitur consolatio: quod Pater una cum ipsis contumelia afficiatur. </div>
            <div type="sub" n="16">Haec omnia facient vobis, inquit, propter nomen meum, quia nesciunt eum qui misit me; hoc est, illum quoque contumelia afficiunt. </div>
            <div type="sub" n="17">Ad haec illos omni venia indignos pronuncians, aliam affert consolationem his verbis: Si non venissem, et loquutus fuissem eis, peccatum non haberent. Ostendens ipsos inique in se et in discipulos esse acturos. </div>
            <div type="sub" n="18">Cur ergo nos in haec induxisti mala? Annon praevidebas bella et odia? Ideo addit: Qui me odit, et Patrem meum odit. </div>
            <div type="sub" n="19">Non parvum hinc illis supplicium praenunciat. Quia enim ubique obtendebant, se propter Patrem Christum persequi, illis omnem auferens defensionem, haec dixit. </div>
            <div type="sub" n="20">Nullam enim habent excusationem: verborum doctrinam ipsis praebui, operibus verba confirmavi secundum Moysis legem, qui haec facienti et dicenti obtemperare jubet omnes, quando dicta et ad pietatem ducunt, et magnis sunt fulta miraculis. </div>
            <div type="sub" n="21">Nec simpliciter miracula dixit; sed qualia nemo alius patravit: cujus rei ipsi testes erant cum dicerent: Nunquam homo sic apparuit in Israel; </div>
            <div type="sub" n="22">et, A saeculo non est auditum, quod quis aperuerit oculos caeci nati: item de Lazaro, atque similia multa proferri possint, necnon miraculorum modus: omnia certe nova, et stupenda. </div>
            <div type="sub" n="23">Cur ergo, inquit, et te et nos persequuntur? Quia de mundo non estis. Si de mundo essetis, mundus quod suum est diligeret. Prius in memoriam illis revocat verba, quae fratribus suis dixerat. </div>
            <div type="sub" n="24">Sed illic quidem cautius, ne ipsos offenderet; hic vero contra totum revelavit. Et unde liquet nos propterea odio haberi? Ex iis quae in me facta sunt. </div>
            <div type="sub" n="25">Nam quod dictorum gestorumve meorum coarguere potuerunt, ut me non reciperent? Deinde cum res stupenda nobis esset, causam quoque dixit; nempe ipsorum nequitiam. </div>
            <div type="sub" n="26">Neque hoc satis habuit, sed etiam prophetam adducit, ostendens illum haec jam olim praenunciasse ac dixisse: Quia odio habuerunt me gratis. </div>
            <div type="sub" n="27">Quod et Paulus facit. Multis enim mirantibus quod Judaei non crediderint, prophetas affert id olim praenunciantes, et causam proferentes incredulitatis, nempe malitiam et arrogantiam eorum. </div>
            <div type="sub" n="28">Quid ergo? Si sermonem tuum non servarunt, neque nostrum servabunt; si te persequuti sunt, et nos persequentur. </div>
            <div type="sub" n="29">Si viderunt signa qualia nullus alius fecit; si verba audierunt non hactenus audita, et nihil profecerunt; si Patrem tuum et te oderunt, cur nos in medios injecisti? </div>
            <div type="sub" n="30">Quomodo nos fide digni erimus? Quis ex contribulibus nos audiet? </div>
         </div>
         <div type="sec" n="3">
            <div type="sub" n="1">Ne itaque haec cogitantes turbarentur, vide quam afferat consolationem. </div>
            <div type="sub" n="2">Cum venerit Paracletus, quem ego mittam, Spiritum veritatis, qui a Patre procedit, ille testimonium perhibebit de me: et vos testimonium perhibebitis, quia ab initio mecum estis. </div>
            <div type="sub" n="3">Ille fide dignus erit: nam Spiritus veritatis est. Ideo non Spiritum sanctum, sed Spiritum veritatis ipsum vocavit. </div>
            <div type="sub" n="4">Illud vero, qui a Patre procedit, ostendit ipsum omnia accurate nosse, quod etiam de seipso dicit Christus: Scio unde venio, et quo vado, et hic de veritate loquens. Quem ego mittam. </div>
            <div type="sub" n="5">Ecce non Pater solus, sed etiam Filius mittit. Et vos quoque fide digni eritis, qui mecum fuistis, neque ab aliis audistis. Ipsique Apostoli hinc asseverantes loquuntur: Qui cum eo comedimus et bibimus. </div>
            <div type="sub" n="6">Quod autem haec non ad gratiam dicta sint, testificatur ipse Spiritus. Haec loquutus sum vobis, ut non scandalizemini; cum nempe videbitis multos non credentes, et vos gravia patientes. </div>
            <div type="sub" n="7">Extra synagogam facient vos. Jam enim decreverant, ut si quis Christum confiteretur, extra synagogam ejiceretur. Sed venit hora, ut omnis qui interficit vos, arbitretur se obsequium praestare Deo. </div>
            <div type="sub" n="8">Ita vestram moliuntur necem, ac si rem piam et Deo gratam agerent. Deinde consolationem rursus affert. Et haec facient, quia non noverunt Patrem, neque me. </div>
            <div type="sub" n="9">Vobis ad consolationem satis est, quod propter me et propter Patrem haec patiamini. Hic illis in memoriam revocat beatitudinem illam, quam in principio protulerat. </div>
            <div type="sub" n="10">Beati estis cum vobis exprobraverint, et persequuti vos fuerint, et dixerint omne malum verbum adversum vos mentientes propter me. </div>
            <div type="sub" n="11">Gaudete et exsultate, quia merces vestra multa est in caelis. Haec loquutus sum vobis, ut cum venerit hora eorum, reminiscamini horum, et caetera fide digna habeatis. </div>
            <div type="sub" n="12">Neque enim dicere poteritis me adulandi aut gratiae ineundae causa haec dixisse, neque fallacia esse verba mea. Nam si quis vos decipere vellet, non haec praediceret quae vos deterrere possent. </div>
            <div type="sub" n="13">Ideo ergo praedixi, ne istaec inexspectata vos turbarent: et alia quoque de causa, ne diceretis me haec futura esse non praescivisse. </div>
            <div type="sub" n="14">Reminiscamini igitur, quia ego dixi vobis. Nam semper Judaei obtentum malum afferebant, cur illos persequerentur, ipsos pellentes quasi perniciosos. </div>
            <div type="sub" n="15">Verum haec discipulos non turbabant, quia haec futura audierant, et sciebant cur paterentur: quae causa erat ad erigendos ipsorum animos idonea: illamque ideo ubique versat dicens, Non noverunt me; </div>
            <div type="sub" n="16">et, propter me facient, et propter nomen meum, et propter Patrem; et, ego primus passus sum; et, non ex justa causa hoc audent. </div>
         </div>
         <div type="sec" n="4">
            <div type="sub" n="1">Haec nos quoque in tentationibus animo versemus, cum ab improbis aliquid patimur; ducem nostrum et fidei perfectorem respiciamus. Quod ab improbis, quod propter virtutem et propter Christum. </div>
            <div type="sub" n="2">Nam si haec cogitemus, facilia omnia et tolerabilia erunt. Nam si pro dilectis aliquid passus quispiam gloriatur; si quis propter Deum passus fuerit, quem malorum sensum habebit? </div>
            <div type="sub" n="3">Si enim Christus rem probrosam, crucem nempe, gloriam propter nos vocabat: multo magis nos hoc affectu esse debemus. Et si cruciatus sic contemnere possumus, multo magis pecunias et avaritiam. </div>
            <div type="sub" n="4">Oportet ergo quando quid grave passuri sumus, non labores solum, sed etiam coronas respicere. </div>
            <div type="sub" n="5">Ut enim mercatores, non maria solum, sed et lucra cogitant; sic et nos caelum, et eam quae secundum Deum est fiduciam cogitare oportet. </div>
            <div type="sub" n="6">Quod si tibi dulces videantur opes, cogita Christum non id velle, et statim ingratae tibi videbuntur. </div>
            <div type="sub" n="7">Rursum si molestum est pauperibus dare, ne impensam tantum cogites, sed a semente ad messem statim animum transferas. </div>
            <div type="sub" n="8">Et si durum tibi videtur abstinere ab amore alienae uxoris, tecum reputa coronam ex hoc labore partam, et facile laborem feres. </div>
            <div type="sub" n="9">Nam si timor hominum a malis facinoribus avertit, quanto magis Christi amor? Dura virtus est; sed ipsi circumponamus magnas futurorum promissiones. </div>
            <div type="sub" n="10">Probi enim ipsam per se virtutem, missis caeteris, speciosam habent, ideoque ipsam colunt, ac propter Dei placitum, non propter mercedem recte agunt: </div>
            <div type="sub" n="11">magnamque rem continentiam putant; non ut supplicium vitent, sed quia id Deus praecepit. Si quis vero infirmior sit, is praemia cogitet. </div>
            <div type="sub" n="12">Sic circa eleemosynam faciamus, et contribulium nostrorum misereamur: ne fame enectos despiciamus. </div>
            <div type="sub" n="13">Quomodo enim non absurdum fuerit, nos ad mensam sedere in risu, in deliciis, dum alios in trivio audimus ejulantes, neque ad ejulantem nos convertere, sed eum moleste ferre et deceptorem vocare. </div>
            <div type="sub" n="14">Quid dicis, o homo: an pro pane uno quis decipit? Etiam, dices. Ideo ergo magis debet ad commiserationem movere, ideo maxime ex necessitate eruendus est. </div>
            <div type="sub" n="15">Si vero dare nolis, saltem ne contumeliam inferas: si nolis ex naufragio eripere, ne impellas in barathrum. </div>
            <div type="sub" n="16">Tecum reputa cum accedentem repellis, quid Deum rogando impetraturus sis: qua enim mensura, inquit, mensi fueritis, remetietur vobis. </div>
            <div type="sub" n="17">Cogita quomodo ille repulsus abeat, prono capite, lugens, paupertatis simul et contumeliae vulnus referens. </div>
            <div type="sub" n="18">Nam si mendicare maledictum putatis, petentem non accipere, et cum contumeliis discedere cogita quantam excitet tempestatem. Quousque feris similes erimus, et naturam ipsam per avaritiam ignorabimus? </div>
            <div type="sub" n="19">Multi de his ingemiscunt. At volo non nunc tantum; sed semper hanc misericordiam obtinere. Cogita mihi diem illam, qua stabimus ante tribunal Christi. </div>
            <div type="sub" n="20">Quando misericordiam petemus, et in medium adductos Christus sic alloquetur. Propter panem unum, aut unum obolum, tantam in horum animis excitatis tempestatem. </div>
            <div type="sub" n="21">Quid dicemus? quam defensionem afferemus. Quod enim ipsos in medium adducturus sit, audi ex ejus verbis: In quantum non fecistis uni ex his, neque mihi fecistis. </div>
            <div type="sub" n="22">Neque enim illi tunc dicent, Quid ad nos? sed Deus pro illis nos coarguet. Nam Lazarum quidem dives vidit, Lazarusque nihil ei dicit; sed Abraham pro eo loquutus est. </div>
            <div type="sub" n="23">Sic et pauperibus eveniet, qui nunc a nobis spernuntur. Non enim manum extendentes videbimus, misero habitu; sed in requie constitutos. </div>
            <div type="sub" n="24">Nos autem illorum speciem et habitum induemus: atque utinam solum habitum, nec, quod multo gravius erit, supplicium. </div>
            <div type="sub" n="25">Neque enim dives ille de micis saturari cupiebat ibi, sed torrebatur et graviter cruciabatur: et audivit: Recepisti bona in vita tua, et Lazarus mala. </div>
            <div type="sub" n="26">Ne igitur magnum quidpiam esse divitias existimemus: hae namque viaticum ad supplicium nobis erunt, nisi attendamus; ut contra si attendamus, paupertas additamentum nobis erit deliciarum et quietis: </div>
            <div type="sub" n="27">nam peccata abstergimus si hanc cum gratiarum actione toleremus, et magnam apud Deum acquirimus fiduciam. </div>
         </div>
         <div type="sec" n="5">
            <div type="sub" n="1">Ne ergo semper requiem quaeramus, ut illic requie fruamur; sed pro virtute labores suscipiamus, superflua resecemus, et nihil amplius quaeramus; sed in pauperes omnia nostra effundamus. </div>
            <div type="sub" n="2">Quaenam nobis erit excusatio; quando ipse nobis caelum promittit, nos autem neque panem ipsi praebemus? </div>
            <div type="sub" n="3">Cum ipse tibi solem oriri curet, et omne tibi creaturarum ministerium praebeat; tu vero ne vestem quidem des ipsi, neque ipsum tecti consortem facias? Et quid dico solem et creaturam? </div>
            <div type="sub" n="4">Corpus tibi suum dedit, et sanguinem preciosum; tu vero ne potum quidem illi praebes? At semel dedisti? Verum non est hoc misericordia, donec enim habens non dederis, nondum totum implevisti. </div>
            <div type="sub" n="5">Nam virgines quae lampades habebant, oleum quoque habebant, sed non sufficiens. Oportebat si tua dares, non ita parcum esse: nunc vero cum ea quae Domini sunt largiris, cur tam tenax es? </div>
            <div type="sub" n="6">Vultisne dicam tantae causam inhumanitatis? Hi qui per avaritiam colligunt, ad eleemosynam sunt pigri. Nam qui ita lucrari didicit, expendere nescit. </div>
            <div type="sub" n="7">Quomodo enim sic ad rapinam paratus, ad contrarium se converterit? Qui aliena rapit, quomodo sua alii dabit? </div>
            <div type="sub" n="8">Etenim canis qui carnibus vesci assuevit, non ultra potest gregem custodire: ideo eos qui hujusmodi sunt pastores mactant. Quod ne nos etiam patiamur, a tali cibo abstineamus. </div>
            <div type="sub" n="9">Nam hi carnibus vescuntur, qui per famem mortem inducunt. Non vides quomodo omnia communia nobis Deus permisit? </div>
            <div type="sub" n="10">Nam si pauperes esse permisit, id in divitum gratiam fecit, ut possent per eleemosynam peccata deponere. Tu vero hac in re crudelis et inhumanus es. </div>
            <div type="sub" n="11">Unde liquet te si in majoribus hanc haberes potestatem, innumeras admissurum caedes, et lucem vitamque omnibus interclusurum fuisse: quod ne fieret, insatiabilitati tali viam praecidit. </div>
            <div type="sub" n="12">Quod si haec audientes aegre fertis, multo magis ego, qui haec videam. Quousque tu dives, ille pauper erit? Usque ad vesperam: ulterius non licet. </div>
            <div type="sub" n="13">Adeo enim brevis est vita, et omnia jam in januis sunt, ut brevis hora omnia existimanda sint. </div>
            <div type="sub" n="14">Quid tibi opus est redundante penu, quid servorum et dispensatorum grege? Cur non potius tibi mille eleemosynae praecones comparas? Penus nullam emittit vocem; </div>
            <div type="sub" n="15">sed fures multos allicit: penus vero pauperum, ad Deum ipsum ascendit, praesentem vitam reddit suavem, omniaque solvet peccata, ac gloriam apud Deum, honorem apud homines afferet. </div>
            <div type="sub" n="16">Cur ergo tibi tot bona invides? Tibi enim longe magis quam pauperibus beneficium praestas. </div>
            <div type="sub" n="17">Illis namque praesentia largiris: tibi vero futuram gloriam et fiduciam apparas, quam nos omnes utinam assequamur, gratia et benignitate Domini nostri Jesu Christi, cui gloria et imperium in saecula, amen. </div>
         </div>
      </div>
      <div type="hom" n="78">
         <div type="title" n="title">Commentarius </div>
         <div type="title" n="title_2">[Homilia LXXVIII] </div>
         <div type="sec" n="1">
            <div type="sub" n="1">Haec autem ab initio vobis non dixi, quia vobiscum eram. Nunc autem vado ad eum qui misit me, et nemo ex vobis interrogat me, Quo vadis? Sed quia haec loquutus sum vobis, tristitia implevit cor vestrum. </div>
            <div type="sub" n="2">Magna tristitiae vis, et multa nobis opus est fortitudine, ut huic animi morbo generose resistamus; et hinc parta utilitate, quod superfluum in illa est relinquamus: aliquid enim utilitatis habet. </div>
            <div type="sub" n="3">Nam cum peccamus vel nos vel alii, tunc solum tristitia bonum est: cum autem in humanas incidimus calamitates, inutilis tristitia est. </div>
            <div type="sub" n="4">Quia ergo discipulos nondum perfectos haec oppugnabat, vide quomodo Christus illos etiam increpatione adhibita corrigat. </div>
            <div type="sub" n="5">Nam qui millies illum antea interrogaverant, ut cum Petrus diceret, Quo vadis; et Thomas, Nescimus quo vadis: et quomodo possumus viam scire? et Philippus, Ostende nobis Patrem tuum; </div>
            <div type="sub" n="6">hi nunc audientes, Extra synagogam facient vos, et odio habebunt; et, qui interficiet vos, arbitrabitur se obsequium praestare Deo; </div>
            <div type="sub" n="7">ita animo conciderunt, ut ne mutire quidem possent vel loqui: quod exprobrans eis dicebat: </div>
            <div type="sub" n="8">Haec ab initio non dixi vobis, quia vobiscum eram: nunc autem vado ad eum qui me misit; et nemo ex vobis interrogat me, Quo vadis? Sed quia haec loquutus sum vobis, tristitia implevit cor vestrum. </div>
            <div type="sub" n="9">Nimia quippe tristitia gravis est; gravis, inquam, et ad mortem viam parat: ideo Paulus dicebat, Ne abundantiore tristitia absorbeatur ille. Haec autem ab initio vobis non dixi, inquit. </div>
            <div type="sub" n="10">Cur ab initio non dixit? Ne quis diceret eum a saepe contingentibus conjecturam fecisse. Et cur rem aggreditur tam difficilem? </div>
            <div type="sub" n="11">Haec, inquit, ab initio sciebam, nec ideo tacebam quod nescirem; sed quia vobiscum eram; hoc rursum humano more dicitur; </div>
            <div type="sub" n="12">id est: Quia in tuto eratis, et poteratis pro lubito sciscitari, atque in me totum bellum vertebatur: superfluumque fuisset haec ab initio dicere. </div>
            <div type="sub" n="13">An ergo non dixit? Nonne convocatis duodecim dicebat, Ad praesides et reges ducemini, et flagellabunt vos in synagogis? Cur ergo ait, Ab initio non dixi? </div>
            <div type="sub" n="14">Quia verbera et abductiones praedixerat; non tamen significaverat caedem eorum ita cordi fore hostibus, ut rem divinum cultum esse putarent. </div>
            <div type="sub" n="15">Hoc enim maxime illos deterrere poterat, si tanquam impii et perniciosi erant judicandi. </div>
            <div type="sub" n="16">Ad haec vero, tunc ea quae a gentilibus passuri erant praenunciabat; hic vero Judaica addidit, et cum majore vehementia, docuitque in januis illa esse. </div>
            <div type="sub" n="17">Nunc autem vado ad eum qui me misit, et nemo ex vobis interrogat me, Quo vadis? Sed quia haec loquutus sum vobis, tristitia implevit cor vestrum. </div>
            <div type="sub" n="18">Non parva haec consolatio erat, quod ipsi scirent nosse illum quanto in moerore essent. </div>
            <div type="sub" n="19">Nam prae anxietate, ob discessum ejus, et mala ipsos invasura, quae utrum ferre possent ignorabant, attoniti erant. </div>
            <div type="sub" n="20">Cur non dixit illis postea cum acceperunt Spiritum sanctum? Ut discas illos jam in virtute firmatos fuisse. </div>
            <div type="sub" n="21">Si enim nondum Spiritu dignati non resilierunt, licet tristitia obruti, cogita quales futuri erant gratia repleti. </div>
            <div type="sub" n="22">Nam si tunc his auditis rem tulissent, totum Spiritui reputaremus; nunc vero totus animae eorum fructus est, et clara ex nuda anima profecti amoris erga Christum demonstratio. </div>
            <div type="sub" n="23">Sed ego veritatem dico vobis. Vide quomodo rursum consolatur illos. Non ad gratiam loquor, inquit; sed etiamsi admodum contristemini, quod expedit audiendum est. </div>
            <div type="sub" n="24">Vos ut adsim optatis, usus aliud postulat. Curatoris autem est, non parere amicis, si quando rem sibi utilem amoveri velint. </div>
            <div type="sub" n="25">Si ego non abiero, Paraclitus non veniet. Quid hic dicunt illi, qui de Spiritu non recte sentiunt? Expeditne Dominum abire, et servum venire? </div>
            <div type="sub" n="26">Viden’ quanta sit Spiritus dignitas? Si autem abiero, mittam illum ad vos. Ecqua hinc utilitas? Cum venerit ille, arguet mundum; id est, non impune haec facient, si ille venerit. </div>
            <div type="sub" n="27">Quae jam facta sunt enim, erant ad silentium ipsis imponendum satis. </div>
            <div type="sub" n="28">Cum autem haec per illum facta fuerint, perfectiorque doctrina, et majora miracula fuerint, multo magis damnabuntur, tot tantaque videntes in nomine meo fieri; quod clariorem reddit resurrectionis demonstrationem. </div>
            <div type="sub" n="29">Nunc enim dicere possunt, fabri filium esse, cujus nos patrem et matrem novimus. </div>
            <div type="sub" n="30">Cum viderint autem solutam mortem, pulsam malitiam, claudicantem naturam recte incedentem, fugatos daemonas, immensam Spiritus largitionem, et haec nominis mei invocatione fieri; quid dicent? </div>
            <div type="sub" n="31">Testimonium perhibuit de me Pater, perhibebit et Spiritus. Atqui a principio hoc fecit; sed etiam nunc faciet. </div>
         </div>
         <div type="sec" n="2">
            <div type="sub" n="1">Illud autem, Arguet de peccato; id est, omnem excusationem eis auferet, ostendetque illorum scelera sine venia esse. </div>
            <div type="sub" n="2">Et de justitia, quia ad Patrem vado, et jam non videbitis me; id est, quia irreprehensibilem vitam duxi: cujus rei indicium est, quod ad Patrem vadam. </div>
            <div type="sub" n="3">Quia enim semper illum accusabant, quod ex Deo non esset, et ideo illum peccatorem et iniquum dicebant, se hanc illis criminandi ansam sublaturum esse dixit. </div>
            <div type="sub" n="4">Nam si putare me non ex Deo esse, id me transgressorem exhibet: cum Spiritus me illo abeuntem, non ad horam, sed ut ibi maneam ostenderit; illud enim, jam non videbitis me, hoc indicat, quid postea dicent? </div>
            <div type="sub" n="5">Vide pravam opinionem per haec duo sublatam. Nam signa facere non est peccatoris, neque enim id potest peccator; neque a Deo esse peccatoris est: </div>
            <div type="sub" n="6">ergo non ultra potestis dicere ipsum peccatorem, nec ex Deo non esse. De judicio autem, quia princeps hujus mundi jam judicatus est. </div>
            <div type="sub" n="7">Hic rursum de justitia sermonem habet, quia adversarium superavit, quod peccator non potuit, neque justus quivis hominum. </div>
            <div type="sub" n="8">Quod enim propter me condemnatus sit, scient ii qui in posterum illum calcabunt, et resurrectionem meam manifeste videbunt, id quod condemnantis est. </div>
            <div type="sub" n="9">Neque enim me potuit detinere. Quia ergo dicebant me daemonium habere et deceptorem esse: haec omnia futilia esse deprehendentur. Non enim illum cepissem, si peccato essem obnoxius. </div>
            <div type="sub" n="10">Nunc vero condemnatus et ejectus est. Adhuc multa habeo vobis dicere, sed non potestis portare modo. Expedit ergo ut ego vadam, siquidem tunc portaturi estis, cum abiero. </div>
            <div type="sub" n="11">Et quid factum est? An Spiritus te major est, quando nunc non portamus, et ille nos ad portandum idoneos reddet? Num major et perfectior est ejus efficacia? </div>
            <div type="sub" n="12">Minime: nam ille quae mea sunt dicet; ideo ait: Nihil loquetur a semetipso; sed quaecumque audiet loquetur, et quae ventura sunt annunciabit. </div>
            <div type="sub" n="13">Ille me clarificabit, quia de meo accipiet, et annunciabit vobis. Omnia quaecumque habet Pater, mea sunt. </div>
            <div type="sub" n="14">Cum dixisset, ille vos docebit et vobis suggeret, atque in aerumnis vos consolabitur, quod ipse non fecit. </div>
            <div type="sub" n="15">Et expedit ut ego vadam, et ut ille veniat. Et nunc quidem non potestis portare, tunc vero poteritis, et vos deducet in omnem veritatem. </div>
            <div type="sub" n="16">Ne his auditis, majorem esse Spiritum putarent, et in extremam inciderent impietatem; ideo ait, de meo accipiet; id est, quae ego dixi, et ille dicet. </div>
            <div type="sub" n="17">Cum vero dicet, nihil a se loquetur, nihil contrarium, nihil proprium aut alienum; sed mea loquetur. </div>
            <div type="sub" n="18">Ut igitur de seipso loquens ait, a meipso non loquor, id est, nihil nisi quae Patris, nihilque proprium vel ab illo alienum; ita et de Spiritu intelligendum. </div>
            <div type="sub" n="19">Illud vero, de meo, id est, de iis quae novi, de mea cognitione. Una quippe est mea et Spiritus scientia. Et quae ventura sunt annunciabit vobis. Illorum erigit animos. </div>
            <div type="sub" n="20">Nullius enim tam cupidum est humanum genus, quam futura discendi. Hoc enim frequenter interrogabant eum, Quo vadis? Quae est via? </div>
            <div type="sub" n="21">Hac igitur cura eximens illos, dicit: Omnia vobis praedicet, ne incauti ruatis. Ille me clarificabit. Quomodo? In nomine meo opera efficiet. </div>
            <div type="sub" n="22">Quia enim post adventum Spiritus majora edituri signa erant; ideo aequalitatem indicans ait, Ille me clarificabit. </div>
            <div type="sub" n="23">Quam vero dicit, Omnem veritatem? nam testificatur, quod nos deducturus sit ad omnem veritatem. </div>
            <div type="sub" n="24">Ipse namque quia carne indutus erat, et ne videretur de seipso magnifice loqui, quia item discipuli resurrectionem non noverant, </div>
            <div type="sub" n="25">et adhuc imperfectiores erant, tum propter Judaeos, ne tamquam legis transgressorem punire viderentur, non saepe magnum quidpiam de se loquebatur, neque aperte a lege dissentiebat. </div>
            <div type="sub" n="26">Quia vero discipuli ab illis discissi erant, et Judaei extra positi, multique credituri et peccata abstersuri erant, aliique erant qui de ipso loquerentur, jure ille non magna ulterius de se dicebat. </div>
            <div type="sub" n="27">Itaque non est ignorantiae meae adscribendum quod non dicam quae dicere oporteret, sed auditorum imbecillitati. Ideo cum dixisset, Deducet vos in omnem veritatem, addidit, non loquetur a semetipso. </div>
            <div type="sub" n="28">Quod enim Spiritus doctrina non egeat, audi Paulum dicentem: Et quae Dei sunt nemo novit, nisi Spiritus Dei. </div>
            <div type="sub" n="29">Quemadmodum ergo spiritus hominis non ab alio doctus novit; ita Spiritus sanctus de meo accipiet; id est, verbis meis consona dicet. </div>
            <div type="sub" n="30">Omnia quaecumque Pater habet mea sunt; quia ergo mea sunt illa; Spiritus autem ex iis quae Patris sunt loquetur, ex meis loquetur. </div>
         </div>
         <div type="sec" n="3">
            <div type="sub" n="1">Cur autem non venit Spiritus antequam ille discederet? Quia cum nondum maledictum sublatum erat, nondum peccatum erat solutum; sed adhuc omnes supplicio obnoxii erant, non venerat ille. </div>
            <div type="sub" n="2">Oportet ergo, inquit, inimicitiam solvi, et nos Deo reconciliari, tuncque donum illud accipere. Sed cur dicit, mittam eum? Id est, vos praeparabo ad illum recipiendum. </div>
            <div type="sub" n="3">Quomodo enim qui ubique est, mittatur? Alioquin autem hypostasium distinctionem ostendit. Ideo haec ita loquitur: et cum vix possent illi separari, ut Spiritui haereant, ipsumque colant suadet. </div>
            <div type="sub" n="4">Poterat enim et ipse haec operari; sed ideo ipsum miracula patrare sinit, ut ejus dignitatem ediscant. </div>
            <div type="sub" n="5">Sicut enim Pater quae sunt producere potuit, Filius autem idipsum facit ut ejus discamus potentiam; sic et Spiritus. </div>
            <div type="sub" n="6">Ideo ipse incarnatus est, Spiritui operationem reservans, ut eorum obstrueret ora, qui ineffabilis benignitatis argumentum, in occasionem impietatis arriperent. </div>
            <div type="sub" n="7">Cum enim dicunt, ideo incarnatus est Filius, quia inferior Patre erat, ipsis respondebimus: Quid ergo dicetis de Spiritu sancto? </div>
            <div type="sub" n="8">Non enim carnem accepit, neque tamen ideo majorem Filio dicetis, neque Filium illo inferiorem. Ideo ad baptismum Trinitas assumitur. Nam Pater totum perficere potest, et Filius et Spiritus sanctus. </div>
            <div type="sub" n="9">Verum quia de Patre nemo dubitat; sed dubium circa Filium et Spiritum sanctum versatur, in initiatione assumitur, ut in communi largitione ineffabilium bonorum, dignitatis communionem ediscamus. </div>
            <div type="sub" n="10">Nam quod Filius per seipsum ea possit, quae in baptismate cum Patre potest, atque etiam Spiritus sanctus, clare dictum audi: nam Judaeis dicebat, Ut sciatis quia potestatem habet Filius hominis in terra dimittendi peccata; </div>
            <div type="sub" n="11">et rursum, Ut filii lucis sitis: et, Ego vitam aeternam do eis; et postea, Ut vitam habeant, et abundantius habeant. </div>
            <div type="sub" n="12">Videamus quoque Spiritum hoc ipsum facientem: ubinam? Unicuique, ait, manifestatio Spiritus datur ad utilitatem. </div>
            <div type="sub" n="13">Qui ergo haec exhibet, multo magis peccata dimittit; et iterum, Spiritus est qui vivificat; et, Vivificabit per inhabitantem Spiritum in vobis; et, Spiritus vita per justitiam. </div>
            <div type="sub" n="14">Et rursum, Si Spiritu ducimini, non estis sub lege. Non enim accepistis spiritum servitutis iterum in timore; sed accepistis Spiritum adoptionis filiorum. </div>
            <div type="sub" n="15">Tunc vero quae faciebant miracula, per Spiritum qui supervenerat edebant. Et Corinthiis scribens dicebat Paulus: Sed abluti estis, sed sanctificati estis in nomine Domini nostri Jesu Christi, et in Spiritu Dei nostri. </div>
            <div type="sub" n="16">Cum igitur multa de Patre audissent, Filium vidissent multa operantem: de Spiritu nihildum manifeste scirent, ipse miracula edit, et perfectam inducit cognitionem. </div>
            <div type="sub" n="17">Sed ne hinc major esse putaretur, ut dixi, ideo ait, Quaecumque audiet, loquetur, et quae ventura sunt, annunciabit. </div>
            <div type="sub" n="18">Nam nisi hoc esset, quomodo non absurdum foret, si tunc auditurus esset, et propter discipulos? Neque enim secundum vos tunc notitiam accepturus erat, nisi propter audituros. </div>
            <div type="sub" n="19">Quo dicto quid iniquius fuerit? Alioquin, quid auditurus erat? Nonne haec omnia dixerat per prophetas? </div>
            <div type="sub" n="20">Nam sive de legis solutione loquuturus erat, sive de Christo, de divinitate et de Incarnatione haec jam dicta fuerant. </div>
            <div type="sub" n="21">Quid enim apertius postea dicturus erat, et quae ventura sunt annunciabit. Hic maxime ostendit ejus dignitatem: nam Dei maxime proprium est, futura praedicere. </div>
            <div type="sub" n="22">Quod si hoc discat ab aliis, nihil plus quam prophetae habebit. Sed hic accuratissimam in Deo cognitionem ostendit, quod nihil aliud loqui possit. </div>
            <div type="sub" n="23">Illud vero, de meo accipiet; nempe de gratia quae in carnem meam advenit, sive de illa ipsa, quam ego habeo cognitione; non quasi egeat, vel ab alio discat: sed quod una eademque sit cognitio. </div>
            <div type="sub" n="24">Cur vero sic, neque aliter dixit? Quia nondum Spiritus notitiam habebat: quare unum tantum curat, ut credatur et accipiatur ab eis, nec scandalizentur: </div>
            <div type="sub" n="25">Quia enim dixerat: Unus est magister vester Christus; ne putarentur Christo non habere fidem, si illi crederent. Una est, inquit, et mea et illius doctrina, ex iis quae ego dicturus eram, ex iisdem et ipse dicet. </div>
            <div type="sub" n="26">Ne putetis alia ab illo dici; nam illa mea sunt, meamque gloriam celebrant. Una enim est voluntas Patris, Filii et Spiritus sancti. </div>
            <div type="sub" n="27">Ita et nos esse vult dicens: Ut sint unum, sicut ego et tu unum sumus. </div>
         </div>
         <div type="sec" n="4">
            <div type="sub" n="1">Nihil enim par concordiae et consensui. Unus enim ita multiplex est. </div>
            <div type="sub" n="2">Si enim concordes sint duo vel decem, non amplius quisque unus est; sed unusquisque eorum decuplex erit, et invenies in decem illis unum, et in uno decem illos. </div>
            <div type="sub" n="3">Si inimicum habeant, non quasi unum aggrederetur; sed quasi decem aggressurus, vincitur. Non enim ab uno tantum, sed a decem impetitur. </div>
            <div type="sub" n="4">Indiget unus, sed non in egestate est, nam majore parte, nempe novem aliorum abundat, et pars illa deficiens tegitur, minor ab ampliore. </div>
            <div type="sub" n="5">Singuli eorum viginti manus habent, viginti oculos, pedes totidem. Non suis enim modo oculis respicit, sed et aliorum, nec suis tantum gestat pedibus, nec suis solum manibus operatur, sed et alienis. </div>
            <div type="sub" n="6">Animas decem habet. Non enim ipse solum sua curat, sed et alii quoque. Si vero centum essent, idem contingeret, et virtus augeretur. </div>
            <div type="sub" n="7">Vidistin’ caritatis excellentiam, quomodo unum reddat inexpugnabilem et multiplicem? Quomodo unus possit simul esse et in Perside et Romae: quod non potest natura, id dilectio potest. </div>
            <div type="sub" n="8">Pars quippe ejus hic erit, pars illic; imo totus hic, totus illic. Si vero mille sive bis mille amicos habeat, considera in quantam sit perventurus potestatem. </div>
            <div type="sub" n="9">Viden’ quantum dilectio augmentum efficiat. Illud enim mirabile est, quod unus mille efficiatur. Cur ergo non tantam nobis potestatem conferimus, nec nos in securitate constituimus? </div>
            <div type="sub" n="10">Hoc potentia et divitiis quibuslibet praestantius est, hoc valetudine, hoc ipsa luce melius est: hoc laetitiae argumentum. Usquequo in uno et duobus dilectionem circumscribemus? Ex contrario rem edisce. </div>
            <div type="sub" n="11">Sit quispiam qui nullum habeat amicum, quod extremae est amentiae. Fatuus enim dicet, Non est mihi amicus; hujusmodi homo quam ducet vitam? </div>
            <div type="sub" n="12">Quamvis enim ditissimus sit, quamvis in rerum copia et deliciis, quamvis innumera bona possidens, nudus prorsus desertusque est. </div>
            <div type="sub" n="13">In amicis non sic; etsi enim pauperes sint, divitibus sunt opulentiores: et quae ipse pro seipso dicere non audet, amicus dicet: </div>
            <div type="sub" n="14">quae sibi praestare nequit, per alium poterit, imo longe plura, atque sic et voluptatis et securitatis nobis causa erit. </div>
            <div type="sub" n="15">Nec potest ipsi quidpiam mali accidere, qui tot satellitibus cingitur. Neque enim regii satellites ita vigiles et diligentes sunt, ut isti. </div>
            <div type="sub" n="16">Illi namque necessitate ducti custodiunt; hi benevolentia et dilectione: amoris autem longe major vis est, quam timoris. Ille custodes suos metuit, hic illis magis quam sibi fidit, et his fultus neminem insidiatorem formidat. </div>
            <div type="sub" n="17">Has ergo merces nobis comparemus; pauper, ut in paupertate consolationem habeat; dives, ut divitias in tuto habeat; princeps, ut cum securitate imperet; subditus, ut benevolos habeat principes. </div>
            <div type="sub" n="18">Haec benevolentiae, haec mansuetudinis occasio est. Nam inter feras illae maxime saevae et intractabiles sunt, quae non in gregem coeunt. Ideo urbes incolimus, fora habemus, ut una versemur. </div>
            <div type="sub" n="19">Id Paulus jubet dicens: Non deserentes collectionem nostram. Nihil enim pejus solitudine, ac societatis et aditus privatione. Quid ergo Monachi, inquies, et ii qui cacumina montium occupant? </div>
            <div type="sub" n="20">Neque illi vacant amicis; sed dum fori tumultus fugiunt, multos habent socios, et amoris vinculo conjunctos; quod ut assequerentur, secesserunt. </div>
            <div type="sub" n="21">Quia enim negotiorum contentiones multas pariunt rixas: ideo secedentes, dilectionem accuratissime colunt. Et quid, inquies, si quis solus sit, num innumeros habebit amicos? </div>
            <div type="sub" n="22">Ego certe vellem, si fieri posset, ut etiam simul versari liceret: interim vero firma maneat amicitia. Non enim locus amicos facit. </div>
            <div type="sub" n="23">Multos illi habent laudatores, qui non laudarent, nisi amarent. Et ipsi rursum pro toto orbe precantur, quod maximum est amicitiae argumentum. </div>
            <div type="sub" n="24">Ideo in mysteriis nos mutuo amplectimur, ut multi unum efficiamur: et pro non initiatis communes effundimus preces, pro infirmis, pro orbis fructibus, pro terra et mari. </div>
            <div type="sub" n="25">Viden’ totam dilectionis vim, in orationibus, in mysteriis, in admonitionibus? Haec omnium est causa bonorum; si huic diligenter inhaereamus, praesentia recte administrabimus, et regnum consequemur: </div>
            <div type="sub" n="26">quod utinam omnes adipiscamur, gratia et benignitate Domini nostri Jesu Christi per quem et cum quo Patri gloria, unaque sancto Spiritui in saecula saeculorum, amen. </div>
         </div>
      </div>
      <div type="hom" n="79">
         <div type="title" n="title">Commentarius </div>
         <div type="title" n="title_2">[Homilia LXXIX] </div>
         <div type="sec" n="1">
            <div type="sub" n="1">Modicum, et non videbitis me: et iterum modicum, et videbitis me, quia vado ad Patrem. Dixerunt ergo ex discipulis ejus ad invicem: Quid est hoc quod dicit, Modicum? etc. </div>
            <div type="sub" n="2">Dolentem et tristitia affectum animum nihil ita dejicere solet, ut frequenter repetita verba moerorem afferentia. </div>
            <div type="sub" n="3">Cur ergo Christus cum dixisset, Vado, et, non ultra loquar vobiscum, frequenter haec repetit dicens, Modicum, et jam non videbitis me, et, Vado ad eum qui misit me? </div>
            <div type="sub" n="4">Cum enim illos per verba de Spiritu sancto recreasset, rursum illorum animos dejicit. Cur ergo id facit? </div>
            <div type="sub" n="5">Eorum animum explorat, et probatiorem efficit, et probe illos assuefacit ad tristia audienda, ut discessum suum generose et fortiter ferant. </div>
            <div type="sub" n="6">Nam qui ex verbis haec meditati fuerant, reipsa facilius postea laturi erant. Quod si quis accurate examinaverit, hoc ipsum consolatio est, quod dicat se ad Patrem ire. </div>
            <div type="sub" n="7">Significat enim se non periturum; sed mortem ejus esse translationem. Aliam quoque consolationem ipsis indidit. </div>
            <div type="sub" n="8">Non enim tantum dixit, Modicum, et non videbitis me; sed et addidit, Modicum, et videbitis me; indicans se rediturum esse, et brevem fore separationem, perpetuumque cum illis consortium. </div>
            <div type="sub" n="9">Hoc certe illi non intellexerunt. Unde jure miretur quispiam, quomodo cum haec frequenter audissent, ita dubitarent quasi nihil audissent. Quare ergo non intellexerunt? </div>
            <div type="sub" n="10">Aut propter tristitiam, ut arbitror; ipsa enim dictorum omnium memoriam eliminabat; vel ob dictorum obscuritatem, ut contraria protulisse videretur, quae vere contraria non erant. </div>
            <div type="sub" n="11">Si te videbimus, aiunt, quo vadis? Si vadis, quomodo te videbimus? Ideo dicunt, Nescimus quid loquitur. Quod enim abiturus esset, id noverant: ignorabant autem ipsum paulo post esse rediturum. </div>
            <div type="sub" n="12">Ideo increpat illos quod dictum non nossent. Nam cum vellet de morte doctrinam illis vehementer inculcare, quid ait? </div>
            <div type="sub" n="13">Amen, amen dico vobis, quia plorabitis et flebitis vos; in morte scilicet et cruce; mundus autem gaudebit. </div>
            <div type="sub" n="14">Quia enim cum id nollent, facile inducebantur ut crederent, ipsum non moriturum esse, dubiique erant, ignorantes quid significaret illud, modicum; ait ille, Plorabitis et flebitis. Sed tristitia vestra vertetur in gaudium. </div>
            <div type="sub" n="15">Deinde postquam ostendit post tristitiam sequuturum gaudium esse, moeroremque laetitiam pariturum, ipsumque brevem esse futurum, laetitiamque perpetuam, ad vulgare decurrit exemplum. </div>
            <div type="sub" n="16">Et quid ait? Mulier cum parit, tristitiam habet, qua parabola Prophetae frequenter usi sunt, moerorem partus doloribus comparantes. </div>
            <div type="sub" n="17">Hoc autem vult significare: vos ceu partus dolores invadent: at partus dolor est laetitiae causa: sic et futuram resurrectionem confirmans, ostendensque hinc abire perinde esse atque ex utero in splendidam egredi lucem; </div>
            <div type="sub" n="18">ac si diceret, Ne miremini quod per hunc dolorem vos ad utilia ducam: nam mater sic per dolorem mater efficitur. </div>
            <div type="sub" n="19">Hic etiam mysticum quidpiam subindicat, quod ipse quoque mortis dolores solverit, et novum hominem regenerari curaverit. </div>
            <div type="sub" n="20">Non dixit autem solum tristitiam transituram, sed ne memorat illam quidem; tantum erat adventurum gaudium. Sic sanctis eveniet. </div>
            <div type="sub" n="21">Atqui non ideo gaudet mulier, quia venit homo in mundum, sed quia sibi natus est infans: nam si ideo gauderet, nihil impediret quominus illae quae non pariunt, de aliis parientibus gauderent. </div>
            <div type="sub" n="22">Cur ergo sic loquutus est? Quia ad hoc solum usus est exemplo, ut ostenderet temporaneum esse dolorem, gaudium vero perpetuum, mortem esse translationem ad vitam, magnumque partus dolorum lucrum. </div>
            <div type="sub" n="23">Nec dixit, natus est infans, sed homo: hic enim resurrectionem suam subindicare videtur, et quod non morti illi parienti, sed regno nasceretur. </div>
            <div type="sub" n="24">Ideo non dixit, natus est ei infans, sed homo natus est in mundo. Et vos nunc quidem tristitiam habebitis. Iterum autem videbo vos, et tristitia vestra vertetur in gaudium. </div>
            <div type="sub" n="25">Deinde quod non ultra moriturus sit, inquit: Et nemo illud tollet a vobis. In illa die me non rogabitis quidquam. </div>
            <div type="sub" n="26">Iterum autem nihil aliud his confirmat, quam quod a Deo sit. Tunc scietis omnia. Quid sibi vult autem, Me non rogabitis? </div>
            <div type="sub" n="27">Mediatore opus non habebitis, sed sufficiet solum nomen proferre ut totum accipiatis: ostendit nominis potestatem, siquidem nec visus nec rogatus, sed nominatus tantum apud Patrem mirabiles reddit. </div>
            <div type="sub" n="28">Ubi autem hoc factum est? Ubi dicunt: Respice ad minas eorum, et da servis tuis cum fiducia loqui sermonem tuum, et facere in nomine tuo signa: et concussus est locus ubi erant. Usque modo non petistis quidquam. </div>
            <div type="sub" n="29">Hinc ostendit rursum expedire ut abeat. Siquidem usque ad illud tempus nihil petierunt; tunc accipient omnia quaecumque petierint. </div>
            <div type="sub" n="30">Neque enim, licet vobiscum deinceps non versaturus sim, putetis vos derelictos fuisse: nomen meum majorem dabit vobis fiduciam. </div>
         </div>
         <div type="sec" n="2">
            <div type="sub" n="1">Cum ergo dicta illa obscuriora essent, ait: Haec in proverbiis loquutus sum vobis: Venit hora cum jam in proverbiis non loquar vobis. </div>
            <div type="sub" n="2">Erit tempus, cum omnes clare intelligetis; hoc est resurrectionis tempus. Tunc palam de Patre annunciabo vobis. </div>
            <div type="sub" n="3">Nam quadraginta diebus versabatur loquebaturque cum illis, convescens et exponens ea quae ad regnum Dei pertinebant. </div>
            <div type="sub" n="4">Nunc enim metu correpti, dictis non attenditis: tunc resuscitatum videntes, et una versantes, poteritis fidenter omnia discere; quia Pater vos amabit, cum vestra de me fides firmior erit. </div>
            <div type="sub" n="5">Et non rogabo Patrem: sufficit vestra in me dilectio ad patrocinium. Quia vos me amastis, et credidistis quia a Deo exivi; et veni in mundum. Iterum relinquo mundum, et vado ad Patrem. </div>
            <div type="sub" n="6">Cum enim resurrectionis verbum non parum eos consolatum esset, necnon quod audirent illum a Patre exivisse, et eodem redire, frequenter illa versat: </div>
            <div type="sub" n="7">alterum enim pollicebatur quod recte in ipsum crederent; alterum, quod in tuto esse deberent. </div>
            <div type="sub" n="8">Quando igitur dicebat, Modicum, et non videbitis me; et modicum, et videbitis me, jure quid sibi vellet ignorabant. Nunc vero non item. </div>
            <div type="sub" n="9">Quid autem significat, Me non interrogabitis? Non dicetis, Ostende nobis Patrem tuum, et, Quo vadis? quia omni cognitione pleni eritis, et erga vos afficietur Pater sicut et ego. </div>
            <div type="sub" n="10">Hoc maxime illis bonam spem indidit, quod discerent futuros se Patri amicos: ideo dicunt, Nunc scimus quia nosti omnia. </div>
            <div type="sub" n="11">Viden’ quomodo secundum affectum animi ipsorum responderet? Et non est opus tibi ut quis te interroget. </div>
            <div type="sub" n="12">Id est, antequam audias vides quid nos perturbet, et recreasti nos dicendo, Pater vos amat, quia vos me amastis. Post tot et tanta, tunc tandem dicunt, Nunc scimus. </div>
            <div type="sub" n="13">Viden’ quam rudes adhuc essent? Deinde quia, ceu gratias agentes dicunt, Nunc scimus, ait ille, Multis aliis opus habetis, ut perfectionem attingatis: nihil adhuc a vobis perfectum est. </div>
            <div type="sub" n="14">Nunc igitur me inimicis tradetis, et tanta vos invadet formido, ut neque simul abscedere possitis. Sed nihil hinc ego damni patiar. </div>
            <div type="sub" n="15">Viden’ quomodo rursum attemperatus sermo sit? Hac ergo de re illos accusat, quod perpetuo indulgentia opus haberent. </div>
            <div type="sub" n="16">Cum enim dicerent, Ecce nunc palam loqueris, et proverbium nullum dicis, et ideo credimus tibi; ostendit etiam nunc cum credunt, nondum credere, nec se illorum dicta admittere: </div>
            <div type="sub" n="17">haec vero dicit ad aliud illos tempus remittens. Illud autem, Pater mecum est, propter eos iterum posuit. Hoc enim illos discere semper voluit. </div>
            <div type="sub" n="18">Deinde ut ostendat se haec dicendo nondum illis perfectam tradidisse notitiam; sed ne ratiociniis exagitarentur; </div>
            <div type="sub" n="19">verisimile enim erat eos humana quaedam cogitasse, metuisseque se nullum ab eo auxilium habituros esse, ait: Haec loquutus sum vobis, ut in me pacem habeatis; id est, ut non excidam ex animo vestro, sed me recipiatis. </div>
            <div type="sub" n="20">Ne quis ergo haec dicta in dogma trahat. Nam haec ad nostram consolationem dilectionemque dicta sunt. Neque enim haec tantum patiemini: aerumnae vestrae tandem sedabuntur. </div>
            <div type="sub" n="21">Sed donec in mundo eritis, in aerumnis versabimini; non solum nunc cum trador, sed etiam postea. Sed animum erigite. Nihil enim grave patiemini. Postquam enim Magister inimicos vicerit, non oportet discipulos contristari. </div>
            <div type="sub" n="22">Et quomodo, quaeso, mundum vicisti? Jam dixi, me principem ejus ejecisse foras; scietis autem postea, cum omnes cedent vobis, et obtemperabunt. </div>
         </div>
         <div type="sec" n="3">
            <div type="sub" n="1">Licet enim nobis quoque vincere, si voluerimus ducem fidei nostrae respicere, et illa via, quam ille aperuit, incedere. </div>
            <div type="sub" n="2">Ita neque mors nos superabit. Quid ergo, inquies, an non moriemur? hinc enim constaret mortem non vicisse. </div>
            <div type="sub" n="3">Atqui tunc certator clarus est, non quando cum hoste non confligit, sed quando congressus non vincitur: non ergo propter congressum mortales, sed propter victoriam immortales. </div>
            <div type="sub" n="4">Tunc enim mortales essemus, si perpetuo in morte maneremus. </div>
            <div type="sub" n="5">Ut enim longissimae vitae animalia, non immortalia dixerim, etsi diuturno ante mortem vivant tempore; sic nec mortalem dixerim eum, qui post mortem resurrecturus est. </div>
            <div type="sub" n="6">Dic, quaeso, si quis ad breve tempus erubesceret, illumne perpetuo rubrum diceremus? Minime: non enim id habitus est. </div>
            <div type="sub" n="7">Si quis pallidus fieret, an hunc regio morbo captum diceremus? Minime: temporaneus quippe morbus est. Ne ergo mortalem dicas eum, qui modico tempore in morte fuit. </div>
            <div type="sub" n="8">Nam sic dormientes possemus mortuos appellare: sunt enim, ut ita dicam, mortui, nihilque operantes. Sed mors corpora corrumpit? Et quid hoc? </div>
            <div type="sub" n="9">Non enim moriuntur ut in corruptione maneant, sed ut meliora evadant. Vincamus ergo mundum: ad immortalitatem curramus. </div>
            <div type="sub" n="10">Sequamur regem: ipsi tropaeum erigamus, voluptates despiciamus: non opus est laboribus; animam transferamus ad caelum, et totus mundus victus est. </div>
            <div type="sub" n="11">Si illum non concupiscas, victus est, si derideas illum, superatus est. Hospites sumus et peregrini: de nulla ergo re tristi doleamus. </div>
            <div type="sub" n="12">Neque enim si ex florente patria et claris majoribus ortus, in longinquam migrares terram, nemini notus, sine liberis, sine opibus, deinde a quopiam contumeliam acciperes, perinde aegre ferres ac si domi id passus esses: </div>
            <div type="sub" n="13">cum scires enim te in peregrina et aliena regione esse, id tibi omnia facile ferenda et contemnenda esse suaderet, et famem et sitim, et si qua alia. </div>
            <div type="sub" n="14">Hoc etiam nunc cogita: te nempe advenam et peregrinum esse, et utpote in aliena regione a nulla re turberis. </div>
            <div type="sub" n="15">Civitatem enim habes, cujus opifex et creator est Deus: haec vero peregrinatio ad breve tempus est: qui vult verberet, contumeliis et convitiis oneret. In peregrina terra sumus, et misere vivimus. </div>
            <div type="sub" n="16">Grave quippe esset id in patria pati, inter concives, tunc maxima esset infamia et jactura. Si autem ibi quis esset, ubi neminem sibi notum habet, omnia facile toleraret. Contumelia enim ex inferentis voluntate gravior judicatur. </div>
            <div type="sub" n="17">Ut exempli causa si quis praetorem sibi notum contumelia afficeret, tunc contumelia esset acerba; si autem privatum esse ratus offenderet, ne attingere quidem videretur eum cui infertur. </div>
            <div type="sub" n="18">Sic nobiscum reputemus, neque enim contumeliosi illi quinam simus sciunt; nempe caelorum cives, in supernam adscripti patriam, et inter cherubinorum choreas. </div>
            <div type="sub" n="19">Ne itaque doleamus, neque contumeliam putemus esse contumeliam; nos si cognoscerent, non utique laederent. Sed nos pauperes miserosque putant. Ne ergo id pro contumelia habeamus. </div>
            <div type="sub" n="20">Dic enim mihi, si quis iter agens servos suos aliquandiu in diversorio exspectaret, caupo autem vel viator, seu alius quispiam ignarus illi malediceret et convitiaretur, nonne illius ignorantiam rideret illiusque errore delectaretur? </div>
            <div type="sub" n="21">Nonne laetaretur ac si alius, non ipse, afficeretur contumelia? Ita et nos faciamus. Nam in diversorio sedemus, viae socios exspectantes. </div>
            <div type="sub" n="22">Cum omnes conveniemus, tum quos laeserint, intelligent. Tunc demisso capite dicent: Hic est quem nos stulti habuimus in derisum. </div>
         </div>
         <div type="sec" n="4">
            <div type="sub" n="1">His ergo duobus consolationem accipiamus, et quod non nos injuriam accipiamus, non enim sciunt quinam simus, tum quod si ulcisci velimus, poenas illi gravissimas demum sint daturi. </div>
            <div type="sub" n="2">Verum absit ut quispiam tam crudelis et inhumanus sit. Quid si a contribulibus nostris injuriam accipiamus? </div>
            <div type="sub" n="3">Illud enim molestum esset: imo levissimum. Quare? Quia non pari modo dilectos, atque ignotos convitiantes toleramus. </div>
            <div type="sub" n="4">Haec contumelia affectis hortandi causa saepe dicimus: Frater est qui laesit, fortiter feras; Pater est vel patruus. Quod si fratris vel patris nomina revereris, dicam quid propinquius. </div>
            <div type="sub" n="5">Non solum enim fratres mutuo sumus; sed et membra et corpus unum. Quod si fratris nomen reveremur, multo magis membri. </div>
            <div type="sub" n="6">Non audisti externum illud proverbium, Amicos cum vitiis esse ferendos? Non audisti Paulum dicentem, Alter alterius onera portate? Annon amatores vides? </div>
            <div type="sub" n="7">Cogor enim, quia a vobis tale exemplum mutuari non possum, ad illud recurrere: quod ipsum facit Paulus sic dicens: Deinde patres quidem carnis nostrae habuimus eruditores, et reverebamur. </div>
            <div type="sub" n="8">Imo illud opportunius dicatur, quod Romanis dicit: Sicut exhibuistis membra vestra servire immunditiae, et iniquitati ad iniquitatem; ita exhibete membra vestra servire justitiae; ideo et nos fidenter exemplum referre pergimus. </div>
            <div type="sub" n="9">Non vides igitur amatores, qui meretrices depereunt, quanta perferunt mala, alapis caeduntur, verberantur, irridentur, lascivum scortum perferunt, dum se aversatur et mille contumelias infert. </div>
            <div type="sub" n="10">Et tamen si semel blandum quidpiam et suave videant, omnia sibi felicia putant, priora avolant, prospera cuncta sunt, sive paupertas accidat, sive morbus, sive quidpiam hujusmodi. </div>
            <div type="sub" n="11">Vitam sibi vel miseram vel felicem existimant, prout affectam sibi amasiam habent; non gloriam humanam, non ignominiam norunt; </div>
            <div type="sub" n="12">sed si injuria inferatur, ex hujusmodi voluptate et rebus apud illam prosperis, omnia facile ferunt. Si illa convitietur, si in faciem conspuat, illi se rosis aspergi putant. </div>
            <div type="sub" n="13">Et quid mirum si tali erga illam affectu sunt: illius quippe domum omnium splendidissimam esse putant, etsi lutea illa sit, etsi in ruinam vergat? Ecquid de parietibus loquor? </div>
            <div type="sub" n="14">Nam visis iis in queis versari solent locis excitantur. Hic vero concedite mihi ut Apostolicum illud proferam: Sicut exhibuistis membra vestra servire immunditiae, ita exhibete membra vestra servire justitiae. </div>
            <div type="sub" n="15">Idipsum ego dico: ut illas dileximus, sic nos mutuo diligamus, nec nos grave quidpiam pati existimabimus. Et quid dico nos mutuo? Sic Deum diligamus. </div>
            <div type="sub" n="16">Inhorruistis audientes me tantum exigere erga Deum amorem, quantum erga meretricem exhibemus? </div>
            <div type="sub" n="17">At ego exhorresco quod ne parem quidem exhibeamus. Et si placet, illud expendamus, etsi admodum molesta res sit. </div>
            <div type="sub" n="18">Amasia amantibus nihil boni promittit, sed ignominiam, turpitudinem, contumeliam; hoc enim affert meretricis consuetudo, ridiculum reddit, turpem, infamem. </div>
            <div type="sub" n="19">Deus vero caelum et caelestia bona pollicetur; filios suos et Unigeniti fratres reddit, viventi tibi innumera largitur; </div>
            <div type="sub" n="20">mortuo resurrectionem, et tot tantaque bona, ut ne cogitare quidem ea possis, nos honorabiles, venerandosque efficit. </div>
            <div type="sub" n="21">Illa iterum expendere cogit omnia in voraginem et perniciem; Deus jubet caelum ipsum serere, et centuplum dat, atque vitam aeternam. </div>
            <div type="sub" n="22">Illa amatore ut mancipio utitur, quovis tyranno acerbior; Deus vero dicit: Jam non dicam vos servos, sed amicos. </div>
         </div>
         <div type="sec" n="5">
            <div type="sub" n="1">Vidistisne magnitudinem hic malorum, illic bonorum? Quid ad haec? </div>
            <div type="sub" n="2">Illius gratia multi vigilant, et imperanti toto animo morem gerunt, domum relinquunt, patrem, matrem, amicos, pecunias, patrocinia, omnia sua deserunt et labefactari sinunt; </div>
            <div type="sub" n="3">Dei vero causa, imo potius nostri causa, saepe ne tertiam quidem facultatum partem expendere volumus, sed famelicum despicimus, nudum videntes praetercurrimus, neque alloqui dignamur. </div>
            <div type="sub" n="4">Illius vero si ancillulam viderint amatores, barbaram licet, in medio foro stantes, blande et hilari vultu alloquuntur, longioreque utuntur sermone. </div>
            <div type="sub" n="5">Propter illam nihil esse vitam arbitrantur, nihil principes, nihil regnum; id sciunt certe quotquot hunc experti sunt morbum; et majorem habent imperanti gratiam, quam servientibus caeteris. </div>
            <div type="sub" n="6">Nonne merito gehenna: nonne innumera nos manent supplicia? Evigilemus itaque, et Dei ministerio exhibeamus aut tantumdem, aut dimidiam certe partem eorum quae meretrici ceteri praebent, aut tertiam ut minimum partem. </div>
            <div type="sub" n="7">Forte iterum horretis? ut ego quoque. At vellem vos non de verbis tantum, sed et de rebus ipsis horrere. Nunc autem hic cor movetur, egressi vero omnia abjicimus. Quid hinc ergo lucri? </div>
            <div type="sub" n="8">Si illic consumendae essent pecuniae, nemo defleret paupertatem, sed foeneraretur etsi saepe captus fuisset: </div>
            <div type="sub" n="9">hic vero si eleemosyna nominetur, statim filios, uxorem, domum, curam rei familiaris, et millia obtendimus. </div>
            <div type="sub" n="10">Sed multa, inquies, illic voluptas est? Hoc est quod doleo, de quo excrucior. Quid vero si ostendero hic majorem esse voluptatem? </div>
            <div type="sub" n="11">Illic enim non parum voluptatem minuit, pudor, contumelia, sumtus; itemque bellum et inimicitiae. Hic vero nihil hujusmodi. </div>
            <div type="sub" n="12">Quid enim, quaeso, huic voluptati par esse possit; sedere regnum caelorum exspectantem, sanctorum splendorem, vitam perpetuam? </div>
            <div type="sub" n="13">At, inquies, haec exspectantur, illa experimur. Quomodo experiris? Visne tibi ostendam hic quoque experimentum haberi? </div>
            <div type="sub" n="14">Cogita quanta fruaris libertate, quod nullum timeas vel tremas dum virtutem sectaris, non inimicum, non insidiatorem, non sycophantam, non aemulum, non rivalem, non zelotypum, non paupertatem, non aegritudinem, non aliud quidpiam humanum. </div>
            <div type="sub" n="15">Illic vero, etsi innumera ex voto succedant, et divitiae quasi ex fonte manent, rivalium bellum, insidiae, omnium miserrimam, illorum vitam efficiunt, qui in his volutantur: </div>
            <div type="sub" n="16">ad voluptatem enim illius respuendae et effeminatae necesse est moveri bella; quod mille mortibus gravius et omni supplicio intolerabilius est. </div>
            <div type="sub" n="17">Hic autem nihil hujusmodi. Fructus enim, inquit, spiritus, caritas, gaudium, pax: nusquam bellum, non intempestivi pecuniarum sumtus, non post expensam opprobria: </div>
            <div type="sub" n="18">si obolum des, si panem, si calicem aquae frigidae, multa tibi gratia habebitur, nihilque te moerore dolereve afficiet; sed omnia te liberum gloriosumque reddent, et ab omni te turpitudine liberabunt. </div>
            <div type="sub" n="19">Quam ergo excusationem habebimus, quam veniam? Qui haec relinquimus, contrariis nos damus, et in caminum ignis ardentis nos sponte conjicimus? </div>
            <div type="sub" n="20">Quare hortor eos qui hoc morbo laborant, ut resipiscant, et ad sanitatem redeant, nec in desperationem incidant. Nam et ille filius his longe graviora passus est. </div>
            <div type="sub" n="21">Sed quia ad paternam domum reversus est, et ad pristinum restitutus honorem est, et illo qui semper probe se gesserat, clarior apparuit. </div>
            <div type="sub" n="22">Hunc et nos imitemur: et ad Patrem reversi vel sero tandem, ab illa captivitate resiliamus, et in libertatem nos transferamus, ut regno caelorum fruamur, </div>
            <div type="sub" n="23">gratia et benignitate Domini nostri Jesu Christi, quicum Patri gloria unaque Spiritui sancto in saecula saeculorum, amen. </div>
         </div>
      </div>
      <div type="hom" n="80">
         <div type="title" n="title">Commentarius </div>
         <div type="title" n="title_2">[Homilia LXXX] </div>
         <div type="sec" n="1">
            <div type="sub" n="1">Haec loquutus est Jesus, et sublevatis oculis in caelum, dixit: Pater, venit hora, clarifica Filium tuum, ut et Filius tuus clarificet te. </div>
            <div type="sub" n="2">Qui fecerit et docuerit, inquit, hic magnus vocabitur in regno caelorum, et merito sane. Verbis enim philosophari facile est; opera autem exhibere, fortis et magni animi. </div>
            <div type="sub" n="3">Quare Christus de patientia verba faciens, seipsum in medio proponit, jubens inde exempla sumere. </div>
            <div type="sub" n="4">Ideo post hanc admonitionem in preces convertitur, docetque nos, in tentationibus omnia relinquenda et ad Deum confugiendum esse. </div>
            <div type="sub" n="5">Postquam enim dixit, In mundo tribulationem habebitis, illorumque animos concitavit, per orationem rursum erigit. Illum enim adhuc pro homine habebant. </div>
            <div type="sub" n="6">Et propter illos hoc agit ut in Lazaro, causamque aperit, Propter turbam circumstantem dixi, ut credant quia tu me misisti. </div>
            <div type="sub" n="7">Etiam, inquies, sed coram Judaeis haec jure sic disposita sunt; coram discipulis autem quare? Etiam jure coram discipulis. </div>
            <div type="sub" n="8">Qui enim post tot tantaque dicebant, Nunc scimus quia scis omnia, plusquam omnes indigebant confirmatione. </div>
            <div type="sub" n="9">Alioquin vero id Evangelista non orationem vocat: sed quid ait, Sublevatis oculis in caelum, et magis illud colloquium cum Patre fuisse insinuat. </div>
            <div type="sub" n="10">Quod si alibi orationem vocet, et illum exhibeat genua flectentem; tunc vero oculos ad caelum levantem, ne turberis. </div>
            <div type="sub" n="11">His enim instituimur quantum sit in oratione perseverandum; ut stantes suspiciamus, non carnis tantum, sed etiam mentis oculis; et ut flectamus genua, corda nostra conterentes. </div>
            <div type="sub" n="12">Venit enim Christus non modo ut sese exhiberet; sed etiam ut virtutem nos doceret ineffabilem. Magister autem non verbis tantum, sed re etiam erudiat oportet. </div>
            <div type="sub" n="13">Audiamus ergo quid hic dicat: Pater, venit hora, clarifica Filium tuum, ut et Filius tuus clarificet te. Iterum ostendit nobis se non invitum ad crucem venire. </div>
            <div type="sub" n="14">Quomodo invitus veniret, qui hoc et fieri rogat, et rem appellat gloriam, non crucifixi modo, sed etiam Patris? Nam ita factum est: non enim Filius tantum, sed etiam Pater clarificatus est. </div>
            <div type="sub" n="15">Ante crucem enim nec Judaei ipsum noverant. Israel, inquit, me non cognovit. Post crucem autem universus orbis accurrit. </div>
            <div type="sub" n="16">Deinde modum etiam gloriae addit, et quo pacto ipsum glorificabit. Sicut dedisti ei potestatem omnis carnis; ut omne quod dedisti ei non pereat. </div>
            <div type="sub" n="17">Semper enim benefacere, id gloria Dei est. Quid sibi vult illud, Sicut dedisti ei potestatem omnis carnis? </div>
            <div type="sub" n="18">Interim ostendit praedicationem non ad Judaeos tantum circumscriptam, sed orbem totum pervasuram esse, et Gentium vocationis primordia statuit. </div>
            <div type="sub" n="19">Quia enim dixerat, In viam Gentium ne abieritis; dicturusque postea erat, Euntes docete omnes gentes, ostendit Patrem etiam id velle. </div>
            <div type="sub" n="20">Nam id Judaeos admodum offendebat, etiamque discipulos. Neque enim postea aequo animo ferebant quod Gentes adjungerentur, donec Spiritus doctrinam acceperunt; illud quippe Judaeis non parum displicebat. </div>
            <div type="sub" n="21">Post tantam igitur advenientis Spiritus celebritatem, Jerosolymam veniens Petrus, vix potuit criminationem effugere, cum de sindone loqueretur. </div>
            <div type="sub" n="22">Quid vero significat illud, Dedisti ei potestatem omnis carnis? Interrogabo hereticos; Quandonam potestatem illam accepit? ante vel postquam illos efformasset. </div>
            <div type="sub" n="23">Ipse namque ait postquam crucifixus est et resurrexit, Data est mihi omnis potestas. Euntes docete omnes gentes. </div>
            <div type="sub" n="24">Quid ergo? non habebat potestatem operum suorum; sed fecit quidem eos, potestatem vero in eos non habuit postquam fecit? </div>
            <div type="sub" n="25">Atqui omnia facere exhibetur etiam priscis temporibus, et illos quidem ut peccatores punit, alios vero qui convertuntur, emendat. </div>
            <div type="sub" n="26">Non abscondam, inquit, a puero meo Abraham, quod facturus sum. Alios vero qui recte faciunt, honorat. Itane tunc quidem habebat, nunc perdidit, et rursum recepit? Ecquis daemon haec loquutus est? </div>
            <div type="sub" n="27">Quod si eadem et tunc et in praesenti ipsi potestas inerat; ait enim, Sicut Pater suscitat mortuos et vivificat, sic et Filius quos vult vivificat; quid significat dictum illud? </div>
            <div type="sub" n="28">Missurus illos erat ad gentes; ne itaque putarent quid innovari, quod dixisset, Non sum missus nisi ad oves quae perierunt domus Israel, ostendit hanc esse quoque Patris voluntatem. </div>
            <div type="sub" n="29">Quod si illud perquam humiliter loquatur, nihil mirum: sic enim illos tunc instituebat, necnon eos qui post futuri erant. Atque, ut dixi, ex tanta verborum humilitate, suadebat se auditorum imbecillitati sermonem attemperare. </div>
         </div>
         <div type="sec" n="2">
            <div type="sub" n="1">Quid vero sibi vult illud, Omnis carnis? Neque enim omnes crediderunt. Verum quod ad ipsum attinet, omnes. </div>
            <div type="sub" n="2">Quod si non dictis attendebant, non erat haec culpa doctoris, sed non accipientium. Ut omne quod didisti ei, det eis vitam aeternam. </div>
            <div type="sub" n="3">Quod si hic etiam humanius loquitur, ne mireris: jam memoratis enim de causis id agit, atque cavens semper ne magnifice ex se loquatur: </div>
            <div type="sub" n="4">illud enim auditores offendisset, qui nihildum magnum de ipso opinabantur. </div>
            <div type="sub" n="5">Joannes tamen cum ex se loquitur, non ita facit, sed sublimiore utitur sermone hujusmodi: Omnia per ipsum facta sunt, et sine ipso factum est nihil; et, vita erat; et, lux erat; et, in propria venit. </div>
            <div type="sub" n="6">Non quod non haberet potestatem nisi accepisset, sed quod aliis quoque daret potestatem filios Dei fieri. Paulus similiter ipsum aequalem Deo dicit. </div>
            <div type="sub" n="7">Ipse vero humaniore modo petit sic: Ut omne quod dedisti ei, det eis vitam aeternam. Haec est autem vita aeterna, ut cognoscant te solum verum Deum, et quem misisti Jesum Christum. </div>
            <div type="sub" n="8">Solum verum Deum, ad differentiam eorum qui dii non sunt sic loquitur. Ad gentes namque mittendi Apostoli erant. </div>
            <div type="sub" n="9">Quod si id non admittant, sed propter hoc solum negent esse vere Dei Filium; sic progressi Deum esse negant. Nam ait: Gloriam quae a solo Deo est non quaeritis. Quid ergo? Non erit Deus Filius? </div>
            <div type="sub" n="10">Si vero Deus Filius, et solius Patris, palam est et verum esse, et ejus qui solus verus dicitur Filium. Quid ergo cum dicit Paulus, An solus ego et Barnabas? An Barnabam tollit? </div>
            <div type="sub" n="11">Minime: illud enim, solus, ad aliorum differentiam ponitur. Quod si Filius non verus sit Deus, quomodo veritas est? non multum enim differt a vero veritas. Eum qui verus homo non sit, quid esse dicemus, quaeso? </div>
            <div type="sub" n="12">Annon hominem esse negabimus? Sic si Filius non est verus Deus, quomodo Deus est? Quomodo nos deos facit et filios, cum verus non sit? </div>
            <div type="sub" n="13">Sed de his accuratius alibi loquuti sumus: quare caetera persequamur. Ego te clarificavi super terram. </div>
            <div type="sub" n="14">Recte dixit, super terram; nam in caelo glorificatus erat, cum naturalem haberet gloriam, et ab Angelis adoraretur. </div>
            <div type="sub" n="15">Non ergo de gloria substantiae ejus propria dicit. Illam enim gloriam, quamvis nemo ipsum glorificet, semper plenam habet; sed hanc quae humano cultu exhibetur. </div>
            <div type="sub" n="16">Itaque illud, clarifica me, sic intelligendum. Ut autem discas illum de hujusmodi gloria loqui, audi sequentia: Opus consummavi quod dedisti mihi ut faciam. </div>
            <div type="sub" n="17">Atqui res adhuc in principio erat; imo ne in principio quidem. Quomodo ergo dicit, Consummavi? </div>
            <div type="sub" n="18">Vel se quod in se erat totum effecisse; vel quod futurum est ut factum dicit; vel potius dicatur, totum jam factum fuisse, </div>
            <div type="sub" n="19">quia jam radix bonorum posita erat, ex qua necessario producendi fructus erant, seque iis qui post futuri erant adfuturum esse, cum ipsis conjungendum. </div>
            <div type="sub" n="20">Ideo rursum humili modo dicit, Quod dedisti mihi. Nam si audiendo et discendo perseveravit, haec gloria ejus longe minora essent. </div>
            <div type="sub" n="21">Quod enim ad hoc ex propria voluntate venerit ex multis perspicuum est, ut cum dicit Paulus: Sic dilexit nos, ut traderet seipsum pro nobis; et, Semetipsum exinanivit formam servi accipiens; </div>
            <div type="sub" n="22">et iterum, Sicut dilexit me Pater, et ego dilexi vos. Clarifica me tu, Pater, apud teipsum claritate quam habui, priusquam mundus fieret apud te. Et ubi claritas illa? </div>
            <div type="sub" n="23">Esto apud homines inglorius fuerit, ob carnem qua induebatur; sed cur apud Deum glorificari quaerit? Quid ergo hic dicit? </div>
            <div type="sub" n="24">De incarnatione hic sermo est, quod carnis natura nondum glorificata esset, nec incorruptionem consequuta, neque esset solii regii particeps. Ideo non dixit, super terram; sed, apud te. </div>
         </div>
         <div type="sec" n="3">
            <div type="sub" n="1">Hac nos quoque fruemur gloria secundum mensuram nostram, si vigilemus. Ideo Paulus ait, Si tamen compatimur, ut et conglorificemur. </div>
            <div type="sub" n="2">Innumeris ergo lacrymis digni sunt ii, qui tanta sibi proposita gloria, ob desidiam et somnolentiam sibi ipsis insidiantur, </div>
            <div type="sub" n="3">atque etiamsi gehenna non esset, omnium tamen essent miserrimi, qui cum possent cum Filio Dei regnare et gloria frui, ipsi tantis se bonis defraudant. </div>
            <div type="sub" n="4">Nam si concidi oporteret, si mille subire mortes, si mille animas et totidem corpora quotidie tradere: nonne haec omnia pro tanta gloria pati deberemus? </div>
            <div type="sub" n="5">Nunc vero ne quidem pecunias contemnimus, quas demum vel inviti relinquemus. Non contemnimus pecunias, quae nos innumeris circumplicant malis, quae hic remanebunt, et nostrae non sunt. </div>
            <div type="sub" n="6">Illa enim administramus, quae nostra non sunt, licet paterna. Cum autem aderit gehenna, vermis ille non moriens, ignis inexstinguibilis, stridorque dentium, quomodo illa feremus? </div>
            <div type="sub" n="7">Usquequo non videbimus? sed in quotidianas rixas et bella et inania verba omnia consumimus; terram alimus, corpus impinguamus, animam negligimus, </div>
            <div type="sub" n="8">necessaria nihil curamus, de superfluis et inutilibus soliciti sumus. </div>
            <div type="sub" n="9">Magnifica construimus sepulcra, splendidas emimus aedes, servorum greges varios nobiscum trahimus, dispensatores varios excogitamus, agrorum, aedium, pecuniarum principes statuimus, imo principum principes. </div>
            <div type="sub" n="10">Desertae vero animae nulla nobis cura est. Ecquis horum finis erit? Nonne unum implemus ventrem? Nonne uno corpore circumdamur? Quis tantus rerum tumultus? </div>
            <div type="sub" n="11">Cur eam quam sortiti sumus animam dividimus, discerpimusque in talia ministeria, duram nobis excogitantes servitutem? </div>
            <div type="sub" n="12">Nam qui multis eget, multorum est servus, licet illis imperare videatur. Etenim famulorum servus est herus, et servitutis aliud gravius genus inducit. </div>
            <div type="sub" n="13">Et alio modo servus est, cum non audeat sine servis vel in forum vel ad balneum ire: illi vero saepe sine hero circumquaque incedunt. </div>
            <div type="sub" n="14">Sed qui videtur esse dominus, nisi adsint servi, non audet exire domo; sed si extra domum vel compareat, se putat esse ridiculum. </div>
            <div type="sub" n="15">Quidam forte nos irrident haec dicentes; sed ideo multis illi lacrymis sunt digni. Quod enim haec servitus sit, ut ostendam, libenter interrogaverim. </div>
            <div type="sub" n="16">An velles egere aliquo, qui ori tuo cibum vel poculum admoveret? Annon lacrymis dignum putares tale ministerium? </div>
            <div type="sub" n="17">Quid si semper gestantibus egeres, ut incederes, nonne te ideo omnium miserrimum putares? Sic nunc te affectum esse oporteret. </div>
            <div type="sub" n="18">Nihil enim refert an homines, an jumenta gestent. Annon, quaeso, hinc Angeli a nobis differunt, quod non tot egeant rebus, quot nos egemus? </div>
            <div type="sub" n="19">Itaque quanto paucioribus indigemus, tanto propinquiores illis sumus: quanto pluribus, tanto magis ad hanc caducam vitam deflectimus. </div>
            <div type="sub" n="20">Atque ut rem ita esse discas, senes interroga, quam vitam beatam existiment, an illam quando his rebus stulte vincebantur, an hanc quando illis sunt superiores? </div>
            <div type="sub" n="21">ideo enim illos advocavimus, quia illi qui in juventute ebriosi sunt, servitutis pondus non sentiunt. </div>
            <div type="sub" n="22">Quid febricitantes? an cum sitientes multum bibunt, et multis egent; an cum in valetudinem restituti, sitim deponunt, se beatos existimant? </div>
            <div type="sub" n="23">Viden’ ubique miserum esse multis egere, et procul a philosophia esse miseram servitutem, et vim cupiditatis? Cur ergo sponte nobis miseriam augemus? </div>
            <div type="sub" n="24">Dic, quaeso, si sine tecto et parietibus commode degere posses, annon id potius eligeres? Cur ergo infirmitatis symbola auges? </div>
            <div type="sub" n="25">Annon ideo Adamum beatum praedicamus, quia nullo egebat, non aedibus, non vestibus? Sane quidem, inquies; sed nunc in necessitate constituimur. Cur ergo necessitatem augemus? </div>
            <div type="sub" n="26">Nam si multi etiam de rebus necessariis multa sibi subtrahunt; servos nimirum, aedes, pecunias, quam nos excusationem habebimus, qui necessitatem excedimus? </div>
            <div type="sub" n="27">Quanto pluribus stiparis, tanto magis servituti addictus es. Quanto enim pluribus egebis, tanto magis libertatem minuisti. </div>
            <div type="sub" n="28">Vera quippe libertas est nullo egere, quae post illam sequitur, est paucis egere, quam libertatem habent et Angeli et illorum imitatores. </div>
            <div type="sub" n="29">In mortali autem corpore id exercere, cogita quantum laudi sit. Hoc Paulus Corinthiis scripsit: Ego autem vobis parco, et, ne tribulationem carnis habeant hujusmodi. </div>
            <div type="sub" n="30">Ideo opes dicuntur, ut illarum ope ad necessaria utamur, non ut custodiamus defodiamusque: hoc enim non est possidere, sed possideri. </div>
            <div type="sub" n="31">Si enim considerare voluerimus, quomodo illas accumulemus, non ut iis ad necessaria utamur; certe inversus ordo est, et illae nos possident, non nos illas. </div>
            <div type="sub" n="32">Ab hac ergo gravi servitute liberemur, et aliquando liberi evadamus. Quid innumera et diversa nobis vincula excogitamus? </div>
            <div type="sub" n="33">Non sufficit tibi naturae vinculum, et vitae necessitas innumerarumque rerum turba; sed alia tibi ipsi nectis retia, et iis pedes constringis? </div>
            <div type="sub" n="34">Et quando caelum apprehendes, et in tanta sublimitate stare poteris? Optandum certe, optandum utique esset, his succisis funibus, supernam adire posse civitatem. </div>
            <div type="sub" n="35">Tot alia restant impedimenta; quae omnia ut superemus, paupertatem amplectamur: sic enim aeternam consequemur vitam, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="81">
         <div type="title" n="title">Commentarius </div>
         <div type="title" n="title_2">[Homilia LXXXI] </div>
         <div type="sec" n="1">
            <div type="sub" n="1">Manifestavi nomen tuum hominibus, quos dedisti mihi de mundo. Tui erant, et mihi eos dedisti, et sermonem tuum servaverunt. </div>
            <div type="sub" n="2">Magni consilii Angelus dicitur Filius Dei, et aliorum quae docuit gratia, et praecipue quia Patrem hominibus annunciavit: quod et nunc dicit, Manifestavi nomen tuum hominibus. </div>
            <div type="sub" n="3">Nam cum dixisset se perfecisse opus illius, narrat deinde quid illud opus sit. Atqui manifestum erat nomen. Nam Isaias ait, Jurastis Deum verum. </div>
            <div type="sub" n="4">Verum, ut saepe dixi et nunc dicam, manifestum fuit, sed Judaeis; neque illis omnibus. Nunc autem de Gentilibus loquitur. Neque hoc tantum significat, sed quod Patrem illum esse nossent. </div>
            <div type="sub" n="5">Non idem vero est scire ipsum esse Creatorem, et, Filium habere. Manifestavit autem nomen ejus et verbis, et rebus. </div>
            <div type="sub" n="6">Quos didisti mihi de mundo. Quemadmodum supra dixit, Nemo venit ad me, nisi ei datum fuerit; et, nisi traxerit eum Pater meus; sic et hoc loco, quos dedisti mihi. Atqui se viam esse dixit. </div>
            <div type="sub" n="7">Unde palam est eum duo his significare, quod nempe non sit Patri contrarius, et quod voluntas ejus sit ut Filio credant. Tui erant, et mihi eos dedisti. </div>
            <div type="sub" n="8">Hic vult docere se multum a Patre amari. Quod enim illos accipere non opus habuerit, hinc liquidum est: ipse fecit illos, et illis perpetuo providet. </div>
            <div type="sub" n="9">Quomodo accepit illos? Sed, ut dixi, concordiam cum Patre significat. Quod si quis velit humano more illud explorare, ut dictum est, non ultra Patris erunt. </div>
            <div type="sub" n="10">Nam si cum Pater illos habuit, Filius non habuit, palam est eum, cum Filio dedit illos, dominium deposuisse: hincque absurdius quidpiam sequitur; </div>
            <div type="sub" n="11">nam cum apud Patrem erant, imperfecti fuisse deprehendentur; et cum ad Filium venerunt, tunc perfecti evaserint. Sed haec vel dictu ridicula sunt. </div>
            <div type="sub" n="12">Quid ergo his significat? Quod ipsi visum fuerit ut Filio crederent. Et sermonem tuum servaverunt. Et nunc cognoverunt, quia omnia quae dedisti mihi, abs te erant. </div>
            <div type="sub" n="13">Quomodo sermonem servaverunt? Cum mihi crediderunt, non Judaeis. Nam qui credit ei, inquit, obsignavit quia Deus verax est. </div>
            <div type="sub" n="14">Quidam enim sic dicunt, nunc cognovi omnia quaecumque dedisti mihi, abs te esse. At illud praeter rationem dicitur. </div>
            <div type="sub" n="15">Quomodo enim ignoraturus erat Filius ea quae Patris erant? sed haec de discipulis dicta sunt. Ex quo enim ea dixi, inquit, omnia quae didisti mihi abs te esse didicerunt. </div>
            <div type="sub" n="16">Nihil alienum, nihil proprium mihi a te est. Quod enim proprium est, multa quasi aliena indicat. Cognoverunt ergo omnia quae docuerim, tuam esse doctrinam et disciplinam. </div>
            <div type="sub" n="17">Et undenam hoc didicerunt? A verbis meis: sic enim docebam; neque hoc tantum, sed quod a te exierim: hoc enim per totum curavit Evangelium. </div>
            <div type="sub" n="18">Ego pro eis rogo. Quid dicis? Ut ignorantem Patrem doces? Ut nescium hominem alloqueris? Quid ergo sibi vult haec divisio? </div>
            <div type="sub" n="19">Viden’ non alia de causa emitti preces, quam ut discant suum erga ipsos amorem? Qui enim non modo id quod in se est praebet, sed ad idipsum alium advocat, is sane majorem ostendit amorem. </div>
            <div type="sub" n="20">Quid ergo significat illud, pro eis rogo? Non pro toto mundo, inquit, sed pro iis quos dedisti mihi. Illud dedisti persaepe ponit, ut idipsum Patri visum esse intelligant. </div>
            <div type="sub" n="21">Deinde quia saepe dixerat, Tui sunt, et tu mihi illos dedisti, ut pravam suspicionem tollat, ne quis putaret imperium suum esse recens, et se nunc illos accepisse; quid ait? </div>
            <div type="sub" n="22">Omnia mea, tua sunt, et tua, mea sunt, et clarificatus sum in eis. Viden’ aequalitatem? </div>
            <div type="sub" n="23">Ne enim audiens, dedisti mihi, putares eos alienari a Patris potestate, aut antea a potestate Filii, haec ambo sustulit per ea quae dixit, ac si ita loqueretur. </div>
            <div type="sub" n="24">Ne dum audis, mihi eos dedisti, putes illos esse a Patre alienos: nam quae mea sunt, illius sunt; nec audiendo, tui erant, existimes a me fuisse alienos: nam quae illius sunt, mea sunt. </div>
            <div type="sub" n="25">Itaque illud, dedisti, accommodate solum dictum est. Nam quae Pater habet, Filii sunt; et quae Filius habet, Patris. </div>
            <div type="sub" n="26">Illud autem non de Filio secundum hominem dici potest; sed quatenus major est. Nam quod minoris est, majoris etiam esse nemini non notum est; contrarium vero, minime. </div>
            <div type="sub" n="27">Hic autem conversio est, quae conversio aequalitatem indicat. Hoc alibi quoque declarabat, Omnia quae Patris sunt, mea sunt, de cognitione loquens. </div>
            <div type="sub" n="28">Illud porro, dedisti mihi, et similia, declarant ipsum non ut alienum illos abripuisse, sed proprios accepisse. </div>
            <div type="sub" n="29">Deinde causam et demonstrationem affert, dicens, Et clarificatus sum in eis; id est, vel potestatem in eos habeo, vel glorificabunt me cum et tibi credent et mihi, similiterque glorificabunt. </div>
            <div type="sub" n="30">Quod si non similiter glorificatus est in eis, non jam sua sunt quae illius sunt. Nemo enim glorificatur in quibus potestatem non habet. </div>
         </div>
         <div type="sec" n="2">
            <div type="sub" n="1">Quomodo autem similiter glorificatus est? Omnes pro eo, ut pro Patre moriuntur, et perinde atque Patrem illum praedicant: et ut omnia in ejus nomine fieri dicunt, sic et in nomine Filii. </div>
            <div type="sub" n="2">Et jam non sum in mundo: et hi in mundo sunt; hoc est, quamvis in carne non videar, per hos glorificor. </div>
            <div type="sub" n="3">Cur frequenter dicit, in mundo non sum; et, relinquo illos, eos tibi commendo; et cum essem in mundo, ego servavi eos? nam si quis illa simpliciter accipiat, multa sequentur absurda? </div>
            <div type="sub" n="4">Qua enim ratione ipse in mundo non sit, et cum hinc migrat, alteri ipsos commendet? Haec enim verba sunt hominis simplicis, qui perpetuo ab illis separaretur. </div>
            <div type="sub" n="5">Viden’ eum plurima humano more loqui, ac secundum illorum captum, qui putabant se ex illius praesentia magis in tuto esse? </div>
            <div type="sub" n="6">Quapropter ait, Quando eram cum eis, servabam illos. Atqui dicit, Venio ad vos; et, vobiscum sum usque ad consummationem. </div>
            <div type="sub" n="7">Quomodo ergo tamquam ab illis separandus haec loquitur? Ut dixi, secundum illorum opinionem, ut paulum respirarent audientes illum ita loquentem, et illos Patri commendantem. </div>
            <div type="sub" n="8">Quia enim multis ab eo auditis consolatoriis verbis, non obtemperabant, demum Patrem alloquitur, suam erga illos dilectionem exhibens; ac si diceret, Quia me ad te evocas, illos in tuto constitue. </div>
            <div type="sub" n="9">Ego enim ad te venio. Quid dicis? Nonne tu potes illos servare? Etiam possum. Cur ergo haec dicis? Ut habeant gaudium meum plenum; id est, ut ne perturbentur, imperfectiores cum sint. </div>
            <div type="sub" n="10">His verbis ostendit se ad illorum quietem et gaudium haec omnia sic loquutum esse: nam aliter contrarius esse sermo videtur. Nunc autem non sum in mundo, et hi in mundo sunt. </div>
            <div type="sub" n="11">Ita enim opinabantur illi; interim vero illorum infirmitati se attemperat. Si enim dixisset, Ego servo illos, non credidissent: quapropter ait: Pater sancte, serva illos in nomine tuo; hoc est, per auxilium tuum. </div>
            <div type="sub" n="12">Cum essem in mundo, ego servabam illos in nomine tuo. Rursus ut homo et ut propheta loquitur. Nusquam enim apparet in nomine Dei quid fecisse. </div>
            <div type="sub" n="13">Quos dedisti mihi custodivi, et nemo ex eis periit, nisi filius perditionis, ut Scriptura impleatur. Et alibi ait: Omne quod dedisti mihi, non perdam ex eo. </div>
            <div type="sub" n="14">Atqui non ille tantum periit; sed et alii multi postea: quomodo ergo ait, non perdam? Quantum in me erit non perdam; quod et alibi clarius dicebat: Non ejiciam eum foras. </div>
            <div type="sub" n="15">Non mei causa, non me impellente vel relinquente. Quod si sponte resiliant, non ex necessitate traham. </div>
            <div type="sub" n="16">Nunc autem ad te venio. Viden’ humaniore modo concinnatam orationem? Itaque si quis velit ex his Filium minuere, minuet Patrem. </div>
            <div type="sub" n="17">Animadverte enim a principio; aliud quasi docens et explicans dicit, aliud ut praecipiens: modo docet, ut cum dicit, non pro mundo rogo; </div>
            <div type="sub" n="18">modo praecipit: Ego custodivi eos usque modo, et nemo periit, et tu serva eos; et rursus, Tui erant, et mihi illos dedisti; et, Cum essem in mundo, servabam illos. </div>
            <div type="sub" n="19">Sed haec omnia solvuntur dicendo ipsum eorum imbecillitati se attemperantem haec dixisse. Cum ait autem, Nemo ex illis periit, nisi filius perditionis, addidit, ut Scriptura impleretur. </div>
            <div type="sub" n="20">Quam dicit Scripturam? Eam quae de se multa praedixerat. Neque tamen ideo periit ut Scriptura impleretur. </div>
            <div type="sub" n="21">Hac de re multa supra disseruimus, quia hic proprius est Scripturae modus, quae dicta ponere videtur quasi eventuum causam. </div>
            <div type="sub" n="22">Oportet autem omnia accurate explorare, et dicentis modum, et argumentum, et Scripturae leges, nisi velimus absurda colligere: </div>
            <div type="sub" n="23">Fratres, nolite pueri fieri mentibus. </div>
         </div>
         <div type="sec" n="3">
            <div type="sub" n="1">Hoc porro non ad solam Scripturarum intelligentiam legendum est; sed ad vitam probe instituendam. Nam pueruli magna non quaerunt, sed quae nullius sunt precii mirari solent. </div>
            <div type="sub" n="2">Nam currus, equos, aurigam, rotas ex luto factas cum gaudio respiciunt. Si autem regem videant currui aureo insidentem, alborum mulorum jugum, multumque ornatum, ne respiciunt quidem. </div>
            <div type="sub" n="3">Puellas quoque fictiles exornant; veras autem puellas conspicuas ne videre quidem volunt: in multisque aliis sic affecti sunt. Hoc multi homines etiam nunc patiuntur: </div>
            <div type="sub" n="4">quando caelestia audiunt, ne attendunt quidem; ad lutea vero omnia perinde atque pueri inhiant, terrenas divitias mirantur, iisque haerent: gloriam et delicias hujus vitae in precio habent. </div>
            <div type="sub" n="5">Atqui haec puerilia sunt ut et illa. Alia autem vere sunt vitae, gloriae et quietis causa. </div>
            <div type="sub" n="6">Verum sicut pueri his privati flent; illa vero ne desiderare quidem sciunt; ita se habent multi qui videntur esse viri. </div>
            <div type="sub" n="7">Ideo ait: Nolite pueri esse mentibus. Pecunias, quaeso te, amas, nec manentes, sed illa puerilia crepundia? </div>
            <div type="sub" n="8">Hinc si videris quempiam nummum plumbeum mirantem, et sese ad illum colligendum inclinantem, pauperrimum illum esse judicas? </div>
            <div type="sub" n="9">Tu autem cum etiam his viliora colligis, te inter divites annumeras? Annon haec cum ratione pugnant? Illum namque divitem dicemus qui praesentia omnia contemnit. </div>
            <div type="sub" n="10">Nemo enim, nemo sane haec vilia, argentum, aurum, caeteraque imaginaria deridere voluerit, nisi majorum amore teneatur; sicut nec plumbeum nummum quis spernet, nisi aureos habeat. </div>
            <div type="sub" n="11">Et tu itaque cum videris hominem totum orbem praetercurrentem, ne putes alia de causa illum id facere, nisi ut majorem videat mundum. </div>
            <div type="sub" n="12">Sic et agricola paulum frumenti despicit, cum majorem sperat messem. Si vero cum adhuc incerta spes est, quae habemus contemnimus; multo magis id agendum cum secura est exspectatio. </div>
            <div type="sub" n="13">Quamobrem, quaeso et obsecro, ne nos ipsos mulctemus, neve coenum possidentes, supernis nos thesauris privemus, dum culmis et paleis onustam navim in portum agimus. </div>
            <div type="sub" n="14">Carpat si quis velit monitionum frequentiam, nugaces nos appellet, fastidiosos, onerosos: non cessabimus haec frequenter monere, et Prophetae dictum illud vobis omnibus repetere: </div>
            <div type="sub" n="15">Peccata tua eleemosynis redime, et iniquitates tuas miserationibus pauperum, et suspende illas in collo tuo. </div>
            <div type="sub" n="16">Ne hodie facias, et cras desistas: nam hoc corpus quotidiano eget cibo; ita quoque anima; imo longe magis anima, et nisi eroget, et infirmior evadit et turpior. </div>
            <div type="sub" n="17">Ne despiciamus pereuntem, praefocatum: multa quotidie excipit vulnera, ex cupiditate, ira, desidia, ex convitiis, vindicta, invidia. Ipsi ergo pharmaca sunt apponenda. </div>
            <div type="sub" n="18">Neque parvum est eleemosynae pharmacum, quod omnibus apponi potest vulneribus. Date eleemosynam, inquit, et omnia vobis munda erunt. </div>
            <div type="sub" n="19">Eleemosynam, non rapinam: quae ex rapina dantur, non manent, etsi illa egenis largiaris. Eleemosyna enim est, quae omni caret iniquitate. </div>
            <div type="sub" n="20">Haec omnia pura efficit. Haec melior est jejunio et humi cubatione: etsi illa molestiora sint et laboriosiora; haec tamen lucri majoris est. Animam illuminat, fovet, formosam reddit. </div>
            <div type="sub" n="21">Non sic athletas oleum roborat, ut pietatis certatores hoc oleum recreat. Ungamus ergo manus, ut strenue illas contra inimicum attollamus. </div>
            <div type="sub" n="22">Qui egenorum misereri cogitat, cito ab avaritia absistet. Qui pauperibus erogare perseverat, statim iram deponet, et nunquam altum sapiet. </div>
            <div type="sub" n="23">Quemadmodum enim vulneratos saepe curans medicus, facilius reprimitur, dum in alienis calamitatibus humanam conspicit naturam; </div>
            <div type="sub" n="24">sic et nos si ad pauperes juvandos nos contulerimus, facilius philosophabimur, neque divitias admirabimur, neque magnum quidpiam praesentia bona ducemus, </div>
            <div type="sub" n="25">sed omnia despiciemus, et sublimes ad caelum evecti, facile bona consequemur aeterna, gratia et benignitate Domini nostri Jesu Christi, quicum Patri gloria, simulque Spiritui sancto, in saecula saeculorum, amen. </div>
         </div>
      </div>
      <div type="hom" n="82">
         <div type="title" n="title">Commentarius </div>
         <div type="title" n="title_2">[Homilia LXXXII] </div>
         <div type="sec" n="1">
            <div type="sub" n="1">Ego dedi eis sermonem tuum: et mundus eos odio habuit, quia non sunt de mundo, sicut ego non sum de mundo. </div>
            <div type="sub" n="2">Cum virtute praediti a scelestis vexamur, et virtutis studiosi ab illis deridemur, ne id aegre vel moleste feramus. Haec quippe natura virtutis est, quae ubique apud improbos odium parere solet. </div>
            <div type="sub" n="3">Cum enim probe viventibus invideant, et putantes id in suam cedere defensionem, si aliorum gloriam dejiciant, oderunt illos, utpote contraria sectantes, et nihil non agunt, ut illorum vitam traducant. </div>
            <div type="sub" n="4">Verum ne doleamus: illud enim virtutis indicium est. Ideo ait Christus: Si de mundo essetis, mundus quod suum est amaret; et alibi rursum, Vae vobis cum benedixerint omnes homines. </div>
            <div type="sub" n="5">Propterea hic quoque dicit: Sermonem tuum dedi eis, et mundus eos odio habuit. Rursumque causam affert cur tanta Patris cura digni sint: </div>
            <div type="sub" n="6">nam propter te, inquit, et sermonem tuum odio habiti sunt, itaque digni prorsus sunt providentia tua. Non rogo ut tollas eos de mundo, sed ut serves eos a malo. </div>
            <div type="sub" n="7">Rursus sermonem explicat et clariorem reddit. Quo nihil aliud declarat, quam se multam illorum curam habere, quod illos tam diligenter commendet. </div>
            <div type="sub" n="8">Atqui ipse dicebat, Patrem omnia quae ipsi petierint facturum esse; quomodo ergo hic pro illis rogat? Nulla alia, ut dixi, de causa, quam ut dilectionem suam demonstret. </div>
            <div type="sub" n="9">De mundo non sunt, sicut ego non sum de mundo. Cur ergo alibi dixit, Quos dedisti mihi de mundo, tui erant? Illic de natura loquebatur; hic de operibus malis, et longo illos encomio celebrat: </div>
            <div type="sub" n="10">primo, quod non sint de mundo; deinde quod ipse illos dederit, et quod sermonem servaverint, ideoque odio habeantur. </div>
            <div type="sub" n="11">Quod si dicat, Sicut ego non sum de mundo, ne turberis. Illud enim, sicut, hic non accuratam denotat aequalitatem. </div>
            <div type="sub" n="12">Ut enim cum de ipso et de Patre illud, sicut, dicitur, multa ob naturae cognationem indicatur aequalitas; sic cum de ipso et de nobis dicitur, multa et infinita inter utramque naturam significatur diversitas. </div>
            <div type="sub" n="13">Nam si peccatum non fecit, neque dolus inventus est in ore ejus, quomodo possint Apostoli illi comparari? Quid ergo sibi vult, de mundo non sunt? </div>
            <div type="sub" n="14">Ad aliud respiciunt, nihil cum terra commune habent, sed caelorum facti sunt cives. His vero amorem suum ostendit, cum apud Patrem laudat illos et genitori commendat. </div>
            <div type="sub" n="15">Cum dixit autem, Serva eos, non solum rogat ut a periculis illos eruat; sed etiam ut in fide permaneant: ideo addidit, Sanctifica eos in veritate tua; </div>
            <div type="sub" n="16">sanctos redde per donum Spiritus et per recta dogmata; ut cum dicit, Mundi estis propter sermonem, quem loquutus sum vobis; idipsum nunc ait: Istitue illos, doce veritatem. </div>
            <div type="sub" n="17">Atqui hoc Spiritum facere dicit. Cur autem illud a Patre nunc postulat? Ut rursum aequalitatem discas. Recta quippe de Deo dogmata animam sanctificant. Si autem verbo sanctificari dicit, ne mireris. </div>
            <div type="sub" n="18">Quod vero de doctrina loquatur his verbis innuit, Sermo tuus veritas est; hoc est, nihil mendacii in ipso; omnino quippe oportet dicta ejus evenire; </div>
            <div type="sub" n="19">et quod nihil figuratum vel corporeum, sic rursum ostendit, ut et Paulus de Ecclesia ait: Sanctificavit eam in verbis. Solet enim verbum Dei purgare. </div>
            <div type="sub" n="20">Videtur autem mihi illud, sanctifica eos, aliud quoque significare; nempe, segrega eos verbo et praedicationi; quod ipsum ex sequentibus liquet. </div>
            <div type="sub" n="21">Sicut enim me, inquit, misisti in mundum, et ego misi eos. Quod et Paulus dicit, Ponens in nobis verbum reconciliationis. </div>
            <div type="sub" n="22">Pro quo enim Christus abiit, pro hoc hi orbem comprehenderunt. Illud vero, sicut, non similitudinis est inter ipsum et Apostolos: quomodo enim aliter homines mitti poterant? </div>
            <div type="sub" n="23">Mos autem est ei de futuro ut de praeterito loqui. Et pro eis sanctifico meipsum, ut sint sanctificati in veritate. </div>
            <div type="sub" n="24">Quid est, Sanctifico meipsum? Offero tibi sacrificium. Sacrificia vero omnia, sancta dicuntur, et proprie sancta quae Deo consecrata sunt. </div>
            <div type="sub" n="25">Cum enim olim in figura sanctificatio esset in ove; nunc autem non in figura, sed in ipsa veritate sit; ideo ait, Ut sint sanctificati in veritate tua. </div>
            <div type="sub" n="26">Etenim illos tibi consecro et oblationem facio; sive propter caput hoc fieri dicit, sive quia ipsi immolabantur. </div>
            <div type="sub" n="27">Constituite, inquit, membra vestra, hostiam viventem, sanctam; et, Aestimati sumus sicut oves occisionis; et, Sine morte hostiam eos facit et oblationem. </div>
            <div type="sub" n="28">Quod enim suam immolationem subindicaret dicens, Sanctifico, ex sequentibus palam est. </div>
            <div type="sub" n="29">Quia enim pro ipsis moriebatur, dixit vero, pro eis sanctifico meipsum; </div>
            <div type="sub" n="30">ne quis putaret, ipsum id pro Apostolis tantum facere, addidit: Non pro his rogo solum, sed pro credentibus per sermonem eorum in me. </div>
         </div>
         <div type="sec" n="2">
            <div type="sub" n="1">Hinc iterum illorum erigit animos, indicans multos futuros discipulos. Cum enim id, quod praecipuum habebant, commune fecerit, rursum illos consolatur, ostendens illos aliorum salutis causam fuisse. </div>
            <div type="sub" n="2">Cum autem de illorum salute loquutus esset, indicassetque ipsos sanctificari fide et immolatione, de concordia demum loquitur, et in hoc sermonem claudit; hinc exorsus eodemque desinens. </div>
            <div type="sub" n="3">Principio dixerat, Mandatum novum do vobis; et, Ut sint unum, sicut tu, Pater, in me, et ego in te. </div>
            <div type="sub" n="4">Iterum illud, sicut, non exactam aequalitatem hic exprimit; neque enim ita unum esse poterant, sed quantum hominibus fas est: ut cum dicit, Estote misericordes, sicut Pater vester. </div>
            <div type="sub" n="5">Quid sibi vult illud, in nobis? In fide in nos. Quia enim nihil ita omnes perturbat ut dissensio; id agit, ut unum fiant. Quid ergo? An hoc effecit? inquies. Sane quidem. </div>
            <div type="sub" n="6">Omnes enim qui per Apostolos crediderunt, unum sunt: etiamsi quidam ex illis disjuncti fuerint. Neque enim hoc illum latuit, imo id ille praedixit, et significavit hoc ex hominum desidia provenire. </div>
            <div type="sub" n="7">Ut mundus credat quia tu me misisti: quod etiam in principio dixit: In hoc cognoscent omnes, quia discipuli mei estis, si invicem diligatis. </div>
            <div type="sub" n="8">Et quomodo hinc erant credituri? Quia pacis es Deus, inquit. Si ergo quae ex iis didicerunt servaverint, a discipulis Magistrum auditores cognoscent. </div>
            <div type="sub" n="9">Sin dissideant, non dicent Dei pacifici discipulos esse. Si pacificus non sim, non confitebuntur me abs te missum fuisse. </div>
            <div type="sub" n="10">Viden’ quomodo ad finem usque suam cum Patre concordiam probet? Et ego claritatem quam dedisti mihi, dedi eis. Id est, per signa, per doctrinam et ut concordes sint. </div>
            <div type="sub" n="11">Haec enim claritas est, ut sint unum, quae etiam signis major est. Quemadmodum enim Deum miramur, quod in natura illa nulla sit dissensio, nulla pugna: et haec maxima gloria est; sic et hi, inquit, hinc clari efficiantur. </div>
            <div type="sub" n="12">Et cur, inquies, Patrem rogat, haec det illis, cum seipsum id dare dicat? Nam sive de signis, sive de concordia, sive de pace sermo ipsi sit, haec se ipsis praebere dignoscitur. </div>
            <div type="sub" n="13">Unde palam erat, consolandi eos gratia petitionem esse factam. Ego in eis, et tu in me. Quomodo claritatem dedit? In eos adveniens, et Patrem secum habens, ut illos una copulet. </div>
            <div type="sub" n="14">Alibi vero non ita loquitur; non enim claritatem acceperunt quod Pater advenerit, sed quod ipse cum Patre venerit, et mansionem apud eum fecerit, illic Sabellii, hic Arii opinionem confutans. </div>
            <div type="sub" n="15">Ut sint consummati in unum, ut cognoscat mundus quia tu me misisti. Hoc frequenter dicit, ut ostendat pacem plus quam signa attrahere. </div>
            <div type="sub" n="16">Sicut enim contentio dissolvit, ita concordia copulat. Et dilexi eos, sicut me dilexisti. Hic rursum, sicut, hoc significat, sicut homines amari possunt: signum autem amoris est, quod se pro illis tradiderit. </div>
            <div type="sub" n="17">Cum dixisset ergo illos in tuto fore, nec evertendos esse, sanctos futuros, multosque per ipsos credituros esse, illos item magna fruituros gloria esse, non se solum ipsos dilexisse, sed etiam Patrem; </div>
            <div type="sub" n="18">loquitur demum de iis quae post excessum ex hac vita futura sunt, de praemiis et coronis quae ipsis repositae sunt; nam ait: Pater, quos dedisti mihi, volo ut ubi sum ego, et illi sint mecum. </div>
            <div type="sub" n="19">Quod ergo semper quaerebant dicentes, Quo vadis? quid dicis? Id petendo accipis, et nondum habes? Cur ergo dicebas eis, Sedebitis super sedes duodecim? Quomodo alia pollicitus es et plura et majora? </div>
            <div type="sub" n="20">Viden’ ipsum omnia sese attemperando dicere? Nam quomodo dicebat, Sequeris autem postea? Verum id ait ad majorem amoris confirmationem. Ut videant claritatem meam quam dedisti mihi. </div>
            <div type="sub" n="21">Iterum hoc suae cum Patre concordiae argumentum est; sublimius quidem prioribus; ante constitutionem mundi, inquit; sed cum quadam tamen attemperatione: nam ait, dedisti mihi. </div>
            <div type="sub" n="22">Quod si res non ita sit, adversarios libenter interrogaverim: Qui dat, subsistenti certe dat: ergo cum prius ipsum genuisset, postea ipsi gloriam dedit, cum ante eum sine gloria reliquisset? Quod qua ratione stare possit? </div>
            <div type="sub" n="23">Viden’ hic dedisti intelligendum esse, genuisti? Sed cur non dixit, ut participent; sed, ut videant claritatem? </div>
         </div>
         <div type="sec" n="3">
            <div type="sub" n="1">Hic subindicat omnimodam hanc esse requiem, ad Filium Dei spectare: hoc enim claros reddit, quod et Paulus inquit, Revelata facie gloriam Domini speculantes. </div>
            <div type="sub" n="2">Ut enim qui radios aspiciunt, et aere tenuissimo fruuntur, ex visu voluptatem percipiunt; </div>
            <div type="sub" n="3">sic et tunc erit, imo id longe majorem nobis pariet voluptatem; ostendit etiam, id non esse quod videtur, sed tremendam quamdam substantiam. </div>
            <div type="sub" n="4">Pater juste, et mundus te non cognovit. Quid hoc sibi vult? quaenam hic consequentia? </div>
            <div type="sub" n="5">Hic declarat neminem nosse Deum, nisi eos qui Filium cognoscunt; hoc est, Vellem omnes hoc in statu esse; sed te non noverunt, etsi nihil possint arguere. </div>
            <div type="sub" n="6">Illud enim significat, Pater juste. Hic videtur illa dicere aegre ferens, quod tam bonum, tam justum cognoscere noluerint. </div>
            <div type="sub" n="7">Cum enim Judaei dicerent se Deum nosse, eo respicit ille dicens, Dilexisti me ante mundi constitutionem, a Judaicis accusationibus sese purgans. </div>
            <div type="sub" n="8">Nam qui gloriam accepit, qui dilectus fuit ante mundi constitutionem, qui illos voluit hujus gloriae testes habere, quomodo contrarius Patri fuisset? </div>
            <div type="sub" n="9">Non igitur hoc verum est quod dicunt Judaei, quod ipsi te cognoscant, ego autem te ignorem, sed contrarium prorsus. Ego te novi, alii te non noverunt; Et hi cognoverunt quia tu me misisti. </div>
            <div type="sub" n="10">Viden’ illum hic eos subindicare, qui dicebant ipsum non ex Deo esse, et ad hoc omnia reducere? Et notum feci eis nomen tuum, et notum faciam. </div>
            <div type="sub" n="11">Atqui dixisti perfectam cognitionem esse Spiritus. Verum ea quae sunt Spiritus mea sunt. Ut dilectio qua dilexisti me, in ipsis maneat, et ego in ipsis. </div>
            <div type="sub" n="12">Nam si didicerint quis tu sis, tunc scient me abs te non esse sejunctum, sed maxime dilectum, verum Filium et conjunctum tibi. </div>
            <div type="sub" n="13">Qui hoc ut par est credent, et fidem in me, et dilectionem firmam servabunt. Si ipsi ut oportet diligant, ego in illis manebo. </div>
            <div type="sub" n="14">Viden’ quomodo in optimum finem desiit, in dilectionem nempe omnium matrem bonorum? </div>
            <div type="sub" n="15">Credamus ergo, et diligamus Deum, ne de nobis dicatur: Confitentur se nosse Deum, factis autem negant; et iterum, Fidem negavit, et est infideli deterior. </div>
            <div type="sub" n="16">Cum enim ille servis, cognatis et alienis opituletur; tu vero ne congeneres quidem cures, quae demum erit tibi defensio, cum Deus propter te blasphemetur, et contumeliis impetatur? </div>
            <div type="sub" n="17">Perpende enim quot nobis Deus bene faciendi occasiones dederit. Hunc, inquit, ut sanguineum, hunc ut amicum, illum ut vicinum, illum ut concivem, alium ut hominem miserare. </div>
            <div type="sub" n="18">Quod si horum nihil te retineat, sed omnia vincula dissolvas, audi Paulum dicentem te esse infideli deteriorem. Quia ille cum nihil audisset de eleemosyna, vel de caelestibus, te tamen humanitate superavit. </div>
            <div type="sub" n="19">Tu vero jussus inimicos diligere, propinquos ut inimicos respicis, et pecuniis magis parcis, quam corporibus. Atqui divitiae absumtae nihil damni patientur; hic vero contemtus peribit. </div>
            <div type="sub" n="20">Quis ergo furor pecuniis parcere, et cognatos despicere? Undenam hic amor sic invaluit? Unde tanta inhumanitas atque crudelitas? </div>
            <div type="sub" n="21">Si quis enim, quasi in summo theatro sedens, totum spectet mundum; (imo si placet, civitatem interim spectemus.) </div>
         </div>
         <div type="sec" n="4">
            <div type="sub" n="1">Si quis ergo in sublimi sedens humana omnia videre posset, cogita quantam reprehenderet stultitiam, quantas funderet lacrymas, quam effuse rideret, quantum odium conciperet. </div>
            <div type="sub" n="2">Ea enim facimus, quae risu, furore, lacrymis et odio digna sint. Ille canes alit, ut feras capiat, qui ipse in feritatem incidit. Ille asinos et tauros, ut lapides transferat, dum homines despicit fame pereuntes. </div>
            <div type="sub" n="3">Aurum immensum impendit, ut lapideos homines faciat; illos autem qui vere homines sunt, lapidei tamen per calamitatem effecti, contemnit. </div>
            <div type="sub" n="4">Alius laminas aureas colligens, muros circum misere exornat, pauperum autem pectora nuda cernens, nihil flectitur. </div>
            <div type="sub" n="5">Alii vestibus novas excogitatas vestes addunt; dum alius nihil habet quo corpus nudum tegat. In judiciis iterum alius alium devorat. </div>
            <div type="sub" n="6">Alius in meretrices et parasitos sua profundit, alius in mimos et saltatores, ille in splendida aedificia, alius impendit in emendis praediis et domibus. </div>
            <div type="sub" n="7">Ille usuras computat, alius usurarum usuras. Ille syngraphas edit caedibus plenas, neque nocturna fruitur quiete, in aliorum mala vigilans. </div>
            <div type="sub" n="8">Illucescente die alius ad iniquum lucrum, alius ad lascivam impensam, alius ad peculatum pergit. </div>
            <div type="sub" n="9">In superfluis et vetitis magnum studium, in necessariis nihil curarum. Qui judicant judicum nomen habent; re autem fures et homicidae sunt. </div>
            <div type="sub" n="10">Si quis lites, si quis testamenta exploret, in his quoque mille scelera reperiet, fraudes, furta, insidias. In his otium omne versatur: spiritualium vero ratio nulla. </div>
            <div type="sub" n="11">Sed Ecclesiam videndi solum causa omnes frequentant. At non est hoc quod quaerimus, sed operibus nobis et puro animo est opus. </div>
            <div type="sub" n="12">Sin autem in avaritiae studio totam transigas diem, posteaque hic ingressus pauca verba dixeris; non modo Deum non placasti, sed multum irritasti. </div>
            <div type="sub" n="13">Si enim tibi Dominum conciliare volueris, opera exhibe: disce calamitatum molem, respice nudos, famelicos, injuria laesos: multas tibi exhibendae humanitatis vias aperuit. </div>
            <div type="sub" n="14">Ne itaque nos ipsos decipiamus, frustra et incassum vivendo, neque, quia nunc bene valemus, despiciamus: </div>
            <div type="sub" n="15">sed cogitantes nos saepe in morbum delapsos, et in extremis positos, terrore et futurorum exspectatione pene mortuos fuisse, </div>
            <div type="sub" n="16">vereamur ne in eadem ipsa et in parem metum incidamus, et hinc meliores evadamus: cum nunc simus mille criminibus obnoxii. </div>
            <div type="sub" n="17">Qui judices sedent, leonibus canibusque sunt similes; qui in foro, vulpibus. Qui in otio degunt, non ut deceret otio fruuntur, tempus omne in theatris et hujusmodi malis consumentes. </div>
            <div type="sub" n="18">Ac qui haec emendet nullus est; qui his invident et mordentur, quod non paria illis praestare possint, multi: ita ut hi quoque puniendi sint, etiamsi mala non agant; Non solum enim haec faciunt, sed et cum facientibus consentiunt. </div>
            <div type="sub" n="19">Animus enim illis perinde corruptus est. Unde liquet, ex voluntate sola poenas dari. Haec quotidie dico, neque dicendi finem faciam. </div>
            <div type="sub" n="20">Nam si quipiam audiant, id lucri obveniet; sin nullus attendat; tunc sane audietis, cum nihil esse lucri poterit, vosque ipsos damnabitis, nosque culpa liberi erimus. </div>
            <div type="sub" n="21">Verum absit ut hanc solum defensionem referamus; sed utinam vos nobis gloria sitis ante tribunal Christi, </div>
            <div type="sub" n="22">ut illis simul fruamur bonis, gratia et benignitate Domini nostri Jesu Christi, quicum Patri gloria unaque sancto Spiritui in saecula saeculorum, amen. </div>
         </div>
      </div>
      <div type="hom" n="83">
         <div type="title" n="title">Commentarius </div>
         <div type="title" n="title_2">[Homilia LXXXIII] </div>
         <div type="sec" n="1">
            <div type="sub" n="1">Haec cum dixisset Jesus, egressus est cum discipulis suis trans torrentem Cedron, ubi erat hortus, in quem introivit ipse et discipuli ejus. </div>
            <div type="sub" n="2">Horrendum quid mors est et terrore plenum, sed non iis qui superna sunt imbuti philosophia. </div>
            <div type="sub" n="3">Qui enim de futuris nihil clare cognovit; sed dissolutionem quamdam et finem esse vitae putat, jure horret et formidat, ut qui non ultra futurus sit. </div>
            <div type="sub" n="4">Nos vero qui per Dei gratiam occulta et abscondita sapientiae ejus didicimus, et mortem peregrinationem esse putamus, </div>
            <div type="sub" n="5">non jure formidemus; imo gaudeamus et bono animo simus oportet, quia ex hac fluxa vita ad aliam meliorem ac splendidiorem venimus, quae finem non habeat. </div>
            <div type="sub" n="6">Quod Christus operibus docens, non vi et necessitate, sed libens ad passionem venit. </div>
            <div type="sub" n="7">Haec, inquit, loquutus est Jesus, et egressus est trans torrentem Cedron, ubi erat hortus, in quem introivit ipse et discipuli ejus. </div>
            <div type="sub" n="8">Sciebat autem et Judas, qui tradidit eum, locum; quia frequenter Jesus convenerat illuc cum discipulis suis. </div>
            <div type="sub" n="9">Media nocte iter facit, torrentem transit, et festinat ad locum proditori notum, insidiatoribus laborem adimens et sudorem omnem, ostenditque discipulis se eo lubentem venire: </div>
            <div type="sub" n="10">quod ipsum maxime consolari eos poterat; seseque in horto quasi in carcere locat. </div>
            <div type="sub" n="11">Haec loquutus est eis. Quid ais? Patrem oraverat, Patrem precatus erat? Cur ergo non dicis ipsum finita oratione illo venisse? Quia non precatio erat, sed alloquutio propter discipulos facta. </div>
            <div type="sub" n="12">Et introierunt discipuli in hortum: ita metu liberavit eos, ut non abnuerent, sed in hortum ingrederentur. Quo permotus Judas illo venit? vel unde didicit illo veniendum esse? </div>
            <div type="sub" n="13">Hinc liquet Jesum saepe foris pernoctavisse: neque enim si domi egisset, ille in desertum locum venisset, sed domum, ut dormientem illic caperet. </div>
            <div type="sub" n="14">Ne vero hortum audiens in latibulum venisse putares, addit, Sciebat Judas locum, neque id tantum, sed quia frequenter convenerat illuc cum discipulis suis. </div>
            <div type="sub" n="15">Saepe namque cum illis conveniebat, ut seorsim de necessariis illos alloqueretur, quae non par erat alios audire. </div>
            <div type="sub" n="16">Illud vero facit in montibus et hortis, tumultu vacuum locum semper quaerens, ne auditores a doctrina interpellarentur. </div>
            <div type="sub" n="17">Judas autem cum accepisset cohortem, et a Pontificibus et Pharisaeis ministros, venit illuc. Hi saepe alias miserant qui apprehenderent eum; sed non potuerant. </div>
            <div type="sub" n="18">Unde palam est tunc illum se sponte tradidisse. Et quomodo id cohorti suaserunt? Milites erant qui pecuniae causa nihil non agere parati erant. </div>
            <div type="sub" n="19">Jesus autem sciens omnia quae ventura erant super eum, processit, et dixit eis: Quem quaeritis? Id est non ex illorum adventu haec primo didicit, sed imperturbato animo, ut omnia sciens, haec sic dixit et fecit. </div>
            <div type="sub" n="20">Cur cum armis illum capturi veniunt? Timebant ejus sequaces, et ideo intempesta nocte id aggressi sunt: Egressus dixit eis, Quem quaeritis? Responderunt ei, Jesum Nazarenum. </div>
            <div type="sub" n="21">Viden’ insuperabilem potentiam, quomodo in medio consistens ipsos excaecaverit? </div>
            <div type="sub" n="22">Quod enim id non ex tenebris noctis proveniret, indicavit Evangelista, cum dixit, illos faces habuisse; </div>
            <div type="sub" n="23">etiamsi vero faces non adfuissent, ex voce cognosci poterat: quod si illi ignorabant, quomodo ignorare potuit Judas, qui frequenter cum ipso erat? </div>
            <div type="sub" n="24">Nam et ipse stabat cum eis, nec plus quam illi agnoscebat, imo etiam cum illis supinus lapsus est. </div>
            <div type="sub" n="25">Id vero fecit Jesus ut ostenderet, eos se in medio stantem non modo non capere, sed ne videre quidem posse, nisi ipse vellet. </div>
            <div type="sub" n="26">Iterum dicit illis, Quem quaeritis? O stultitiam! Verbo illos supinos prostravit, neque ita resipiscunt tantam experti potestatem, sed eadem rursus aggrediuntur. </div>
            <div type="sub" n="27">Cum autem quod suum erat implesset, tunc demum seipsum tradit, aitque illis: Dixi vobis, quia ego sum. Stabat autem et Judas qui tradebat eum. </div>
            <div type="sub" n="28">Animadverte Evangelistae moderationem, quomodo non maledicat proditori, sed rem gestam narret, unum ostendere studens, totum illo permittente factum esse. </div>
            <div type="sub" n="29">Inde ne quis diceret; ipsum Christum sese prodentem et monstrantem illos ad id impulisse; </div>
            <div type="sub" n="30">postquam exhibuit omnia, quae illos absterrere poterant, quia in nequitia perseverabant, nullamque habebant excusationis ansam, </div>
            <div type="sub" n="31">tunc seipsum tradidit dicens: Si ergo me quaeritis, sinite hos abire, usque ad ultimam horam suam erga illos benignitatem exhibens. </div>
            <div type="sub" n="32">Si me opus habetis, inquit, nihil cum istis sit vobis commune. Ecce meipsum trado, Ut impleretur sermo quem dixit, quia non perdidit ex illis quemquam. </div>
            <div type="sub" n="33">Perditionem autem hic dicit, non mortem hanc, sed illam aeternam. Evangelista autem et in praesenti hoc accepit. </div>
            <div type="sub" n="34">Miretur autem quis quomodo non eos etiam ceperint et conciderint, cum maxime Petrus illos concitaret, cum mulctavit servum. </div>
            <div type="sub" n="35">Quis illos detinuit? Non aliud, quam ipsa vis quae illos supinos prostravit. </div>
            <div type="sub" n="36">Quod significat Evangelista, cum declarans id non ex illorum voluntate profectum esse, sed ex comprehensi virtute atque sententia, addit: Ut sermo impleretur quem dixit, Nullus ex eis periit. </div>
         </div>
         <div type="sec" n="2">
            <div type="sub" n="1">Petrus ergo hac voce et iis quae gesta fuerant fretus, contra irruentes armatur. Et quomodo, inquies, qui jussus erat non peram habere, non duas tunicas, gladium habuit? </div>
            <div type="sub" n="2">Ut videtur mihi, hoc metuens se jam olim praemunierat. Quod si dicas, quomodo qui jussus est non alapam infligere, homicidam agit, maxime cum non se ulcisci praecipiatur? </div>
            <div type="sub" n="3">Hic certe non se, sed magistrum ultus est. Ad haec nondum perfecti et consummati erant. </div>
            <div type="sub" n="4">Tu vero si vis Petrum philosophantem videre, videbis postea caesum et mille affectum malis, nec exasperatum. </div>
            <div type="sub" n="5">Jesus autem hic etiam miraculum edit, ut una te doceat, etiam laedentibus beneficia impendi oportere, et virtutem suam revelet; </div>
            <div type="sub" n="6">servo igitur aurem restituit, Petroque dicit, Omnes qui gladium accipient, gladio peribunt. </div>
            <div type="sub" n="7">Ut in lotione pedum fecit, cum minis contentionem ejus sedavit, sic etiam hoc loco. </div>
            <div type="sub" n="8">Nomen autem servi addit Evangelista, quia magnum facinus erat, non tantum quod curaverit; </div>
            <div type="sub" n="9">sed etiam quod eum curaverit, qui sibi paulopost erat alapam inflicturus; et quod hinc concitandum contra discipulos bellum compescuerit. </div>
            <div type="sub" n="10">Ideo nomen ejus posuit Evangelista, ut possent ii qui legerent perquirere et rei veritatem explorare. </div>
            <div type="sub" n="11">Nec sine causa auriculam dexteram dicit; sed, ut quidem puto, quo Apostoli impetum declararet, quod ipsum fere caput impeteret. </div>
            <div type="sub" n="12">Verum Jesus non minis tantum illum cohibet, sed aliis illum verbis consolatur: Calicem quem dedit mihi Pater non bibam? </div>
            <div type="sub" n="13">Ostendens non illorum potentiae, sed permissioni suae id esse adscribendum, declaransque se non esse Deo contrarium, sed Patri obedire usque ad mortem. </div>
            <div type="sub" n="14">Tunc comprehenderunt Jesum, et ligaverunt eum, et adduxerunt eum ad Annam. Cur ad Annam? Laeti rem ostentabant, ac si tropaeum erigerent. </div>
            <div type="sub" n="15">Erat autem socer Caiphae. Hic autem Caiphas erat qui consilium dederat Judaeis, quod expedit unum hominem mori. </div>
            <div type="sub" n="16">Prophetiam nobis in mentem revocat Evangelista, ut pro salute hoc factum esse significet: et tanta erat hujus veritatis excellentia, ut etiam inimici illam praedicerent. </div>
            <div type="sub" n="17">Ne enim vincula quis audiens turbaretur, hanc commemorat prophetiam, quia mors illius, salus orbis erat. Sequebatur autem Petrus et alius discipulus. </div>
            <div type="sub" n="18">Quis est alius discipulus? qui haec scripsit. Et cur se non nominat? Nam cum supra pectus Jesu recubuit, jure nomen occultat; nunc autem cur idipsum facit? </div>
            <div type="sub" n="19">Eadem certe de causa. Nam hic quoque rem praeclaram narrat, quod nempe omnibus aufugientibus, ipse sequeretur. </div>
            <div type="sub" n="20">Ideo nomen tacet suum et Petrum priorem ponit, suique tamen meminisse coactus est, ut ediscas, eum accuratius quam alios, ea quae in aula gesta sunt enarrasse, utpote qui intus esset. </div>
            <div type="sub" n="21">Et vide quomodo laudem praecidat suam. Ne quis enim diceret, quomodo omnibus fuga semotis ipse etiam ulterius quam Simon ingressus est? addit, quia notus erat Pontifici. </div>
            <div type="sub" n="22">Ut nemo miretur si sequutus sit, nec ejus fortitudinem celebret. Illud vero mirandum, quod Petrus, formidolosus cum esset, aliis recedentibus, usque ad atrium sit ingressus. </div>
            <div type="sub" n="23">Quod illuc se contulerit, amoris fuit; quod non ultra intus progressus sit, timoris pavorisque. Ideo namque haec scripsit Evangelista, ut viam pararet ad excusandam negationem. </div>
            <div type="sub" n="24">Neque enim ut rem magnam de se dicit, quod notus esset Pontifici; sed quia dixit solum se cum Jesu intravisse, ne putares magni rem esse animi, causam addit. </div>
            <div type="sub" n="25">Quod vero Petrus quoque intraturus fuisset, si id illi permissum fuisset, ex sequentibus significat. Cum enim exiisset, et ostiariam jussisset illum intromittere, statim intravit Petrus. </div>
            <div type="sub" n="26">Cur non illum ipse introduxit? Christo haerebat, et sequebatur eum; ideoque mulieri mandavit ut introduceret eum. Quid ergo mulier? Numquid et tu ex discipulis es hominis hujus? Dicit ille, Non sum. </div>
            <div type="sub" n="27">Quid dicis, Petre? Nonne dicebas nuper, si oporteret pro illo animam ponere, te positurum eam? Quid igitur factum est, ut ne quidem ostiariae interrogationem ferre possis? </div>
            <div type="sub" n="28">Num miles erat qui sciscitabatur? num quis ex iis qui Jesum apprehenderant? Vilis erat ostiaria, neque aspera interrogatio. </div>
            <div type="sub" n="29">Non enim dixit, Deceptorisne et scelesti illius discipulus es? sed, hominis hujus, quod miserantis potius erat. Verum nihil horum pertulit Petrus. </div>
            <div type="sub" n="30">Illud autem, Numquid et tu, ideo dicit, quia Joannes intus erat, adeo mansuete mulier loquebatur. </div>
            <div type="sub" n="31">Sed nihil horum sentiebat, vel intelligebat, nec primo, nec secundo, nec tertio; sed quando gallus cantavit: neque hoc advertit, donec Christus ipsum acerbe respexit. </div>
            <div type="sub" n="32">Et ipse quidem stabat se calefaciens cum servis Pontificis; Christus vero vinctus detinebatur intus. Haec porro dicimus, non Petrum accusantes, sed ut dictorum Christi veritatem exhibeamus. </div>
            <div type="sub" n="33">Princeps autem Sacerdotum interrogavit Christum de discipulis et de doctrina. </div>
         </div>
         <div type="sec" n="3">
            <div type="sub" n="1">O malitiam! Cum saepe audisset in templo concionantem et palam docentem, nunc id vult discere. </div>
            <div type="sub" n="2">Quia enim nihil habebant de quo accusarent, de discipulis interrogabant. Forte ubinam essent, et qua de causa collegisset illos, quid vellet, de quibus ageretur. </div>
            <div type="sub" n="3">Hoc autem dicebat, quod vellet illum ut seditiosum et novatorem arguere, quasi nemo alius ipsi crederet praeter illos, quasi scilicet mala quaedam esset officina. </div>
            <div type="sub" n="4">Quid ergo Christus? haec confutans ait: Ego palam loquutus sum mundo, non privatim discipulis; ego palam docui in templo. </div>
            <div type="sub" n="5">Quid ergo? Nihilne secreto dixit? Dixit quidem: at non, ut illi putabant, timens et seditiones movens; sed cum ea quae dicebat, supra multitudinis captum erant. </div>
            <div type="sub" n="6">Quid me interrogas? Interroga eos qui audierunt. Non arrogantis haec sunt, sed fidentis dictorum veritati. </div>
            <div type="sub" n="7">Quod igitur in principio dicebat: Si ego testimonium perhibeo de meipso, testimonium meum verum non est: hoc et nunc subindicat, fide dignius volens testimonium statuere. </div>
            <div type="sub" n="8">Cum enim de discipulis ut discipulis percontaretur, quid ait? Mene de meis interrogas? Interroga inimicos, insidiatores, eos qui me vinculis constrinxerunt: hi loquantur. </div>
            <div type="sub" n="9">Haec quippe est non dubia veritatis demonstratio, cum quis inimicos dictorum testes advocat. Quid ergo summus Sacerdos? cum sic oportuisset perquisitionem facere, hoc ille non fecit. </div>
            <div type="sub" n="10">Unus autem ex adstantibus ministris dedit ei alapam, haec dicenti. Quid hoc petulantius fuerit? Exhorresce caelum, contremisce terra de Domini patientia, et de servorum scelere. </div>
            <div type="sub" n="11">Sed quid dixerat? Non enim tamquam respondere nolens dixerat, Quid me interrogas? sed ut omnem improbitatis ansam succideret. </div>
            <div type="sub" n="12">Ac cum hac de re caesus posset omnia movere, perdere, subvertere, nihil horum fecit; sed ea loquutus est quae possent omnem lenire feritatem. </div>
            <div type="sub" n="13">Si male loquutus sum, testimonium perhibe de malo; hoc est, Si verba mea reprehendere potes, id ostende; Si non potes, cur me caedis? </div>
            <div type="sub" n="14">Viden’ judicium tumultu, ira et perturbatione plenum? Interrogavit subdole Princeps Sacerdotum. Respondit Christus recte et ut decebat. </div>
            <div type="sub" n="15">Quid ergo consequens erat? confutare, vel acquiescere? At secus agitur; verum servus caedit illum. Sic non judicium hoc erat, sed tumultus ac violentia. </div>
            <div type="sub" n="16">Deinde cum nihil amplius invenirent, mittunt illum ligatum ad Caipham. Erat autem Petrus stans et calefaciens se. </div>
            <div type="sub" n="17">Papae! quanto tempore detinebatur fervens ille et furiosus cum Jesus abduceretur; neque postea movetur, sed se calefacit; ut discas quanta sit naturae infirmitas, cum nos Deus deserit. </div>
            <div type="sub" n="18">Et interrogatus, iterum negat. Deinde, cognatus servi illius, cujus Petrus auriculam absciderat, ea de re indignatus dixit, Nonne ego te vidi in horto? </div>
            <div type="sub" n="19">Neque hortus illi factorum memoriam revocavit, neque amor quem ibi verbis ostenderat, sed haec omnia ex formidine missa fecit. </div>
            <div type="sub" n="20">Cur autem Evangelistae in hac re scribenda concordes sunt? Non ut discipulum accusent, sed ut nos doceant quantum malum sit; non totum Deo committere, sed sibi confidere. </div>
            <div type="sub" n="21">Tu autem mirare magistri providentiam: quod etiam detentus ac vinctus, discipulum multum curaret, cum intuitu suo lapsum excitavit, et ad lacrymas deduxit. </div>
            <div type="sub" n="22">Ducunt ergo eum a Caipha ad Pilatum. Hoc autem factum est, ut judicum multitudo vel invita, veritatem exploratam fuisse demonstraret. </div>
            <div type="sub" n="23">Erat autem mane. Antequam gallus cantaret ad Caipham ducitur, mane ad Pilatum; queis ostendit Evangelista, a media nocte, semper a Caipha interrogatum, in nullo convictum fuisse. </div>
            <div type="sub" n="24">Ideoque misit illum ad Pilatum. Sed illa aliis mittens, ipse sequentia narrat. Animadverte autem quam ridiculi sint Judaei. </div>
            <div type="sub" n="25">Innocente capto, armati in praetorium non intrant, ut non contaminarentur. Atqui quae contaminatio ingredi in praetorium, in quo poenas dant scelesti? </div>
            <div type="sub" n="26">Qui decimabant mentam et anethum, injuste occidentes, se contaminari non putabant; contra vero in praetorium intrantes. </div>
            <div type="sub" n="27">Sed cur ipsi eum non occiderunt, sed ad Pilatum duxerunt? Jam multum ipsis de potentia et de imperio decisum erat, cum Romanis omnia subjecta essent. </div>
            <div type="sub" n="28">Alioquin vero, timebant ne poenas ipsi darent ab illo accusati. Quid sibi vult illud, Ut manducarent Pascha? Atqui illud jam Christus celebraverat una die azymorum? </div>
            <div type="sub" n="29">Vel Pascha vocat totam solennitatem; vel ipsi tum Pascha faciebant; Christus vero pridie fecerat, caedem suam in parasceven reservans, quo die olim Pascha celebrabatur. </div>
            <div type="sub" n="30">Ipsi vero dum arma gestant, quod non licebat, et dum sanguinem effundunt, de loco accurate cavent, et Pilatum ad se evocant: qui, egressus ait: Quam accusationem affertis adversus hominem hunc? </div>
         </div>
         <div type="sec" n="4">
            <div type="sub" n="1">Viden’ eum longe ab illorum ambitione et invidia remotum? </div>
            <div type="sub" n="2">Videns enim illum vinctum, et ab illis adductum, non existimavit indubitatam esse accusandi causam; sed interrogat, absurdum esse dicens quod illi praemisso judicio, supplicium ab se sine judicio sumendum postularent. </div>
            <div type="sub" n="3">Quid ergo illi? Si non esset hic malefactor, non tibi tradidissemus eum. O stultitiam! Cur facinus illud non dicitis, sed obtegitis? Quid non malum aperitis? </div>
            <div type="sub" n="4">Viden’ illos semper recusare rectam accusandi viam, nec quidpiam dicendum habere? Anna de doctrina percontatus est, et illum auditum, misit ad Caipham. </div>
            <div type="sub" n="5">Hic interrogatum, cum nihil invenisset, misit ad Pilatum. Pilatus dicit, Quam accusationem affertis contra eum? </div>
            <div type="sub" n="6">Neque hic habent quid respondeant, sed conjecturis quibusdam rursus utuntur. Hinc anceps Pilatus ait: Accipite eum vos, et secundum legem vestram judicate illum. Dixerunt ergo illi: Nobis non licet interficere quemquam. </div>
            <div type="sub" n="7">Hoc autem dicebant, ut impleretur sermo Domini, quem dixit, significans qua morte esset moriturus. Et quomodo hoc significabant, Non licet interficere quemquam? </div>
            <div type="sub" n="8">Aut hoc dicit Evangelista, quia non pro ipsis solum, sed etiam pro gentibus occidendus erat, vel quia ipsis crucifigere illum non licebat. </div>
            <div type="sub" n="9">Si vero dicunt, Non licet nobis interficere quemquam, illo tempore significant: nam occiderunt, et etiam alio modo occiderunt; id quod probat lapidatus Stephanus. </div>
            <div type="sub" n="10">Sed illum crucifigere cupiebant, ut mortis modum jactare possent. Pilatus vero ut ab hac molestia liberaretur, non ad diuturnum mittit judicium. </div>
            <div type="sub" n="11">Ingressus autem Jesum interrogat: Tu es Rex Judaeorum? Respondit ille: A temetipso hoc dicis, an alii tibi hoc dixerunt? </div>
            <div type="sub" n="12">Cur hoc Christus interrogat? Ut pravum Judaeorum animum detegat. Hoc enim jam Pilatus a multis audierat. </div>
            <div type="sub" n="13">Quia vero illi nihil quod dicerent habebant, ne longa fieret discussio, quod semper illi opponebant in medium adducit. </div>
            <div type="sub" n="14">Quia vero dixerat illis, Secundum legem vestram judicate eum; ut ostendant peccatum illud non esse Judaicum, dicunt, Non licet nobis. </div>
            <div type="sub" n="15">Non enim in legem nostram peccavit, sed commune crimen est. Hoc perspecto Pilatus, ac si ipse periclitaretur, ait: Tu es Rex Judaeorum? </div>
            <div type="sub" n="16">Non ignorans ergo Christus interrogat, sed cum vellet Judaeos ab eo accusari ait, alii tibi dixerunt? Quod declarans Pilatus ait: Numquid ego Judaeus sum? gens tua et Pontifices tradiderunt te mihi. Quid fecisti? </div>
            <div type="sub" n="17">Hic se excusare volens. Deinde quia dixit, Tu es Rex? ipsum arguens Jesus ait. Hoc audisti a Judaeis. Cur non accuratam facis perquisitionem? </div>
            <div type="sub" n="18">Dixerunt me malefactorem esse. Interroga quid mali fecerim. Verum id non facis, sed simpliciter causam exponis. A temetipso hoc dicis, an aliunde? </div>
            <div type="sub" n="19">Deinde ille quia auditis non poterat statim respondere, simpliciter turbam allegat; Tradiderunt te mihi, inquit. Oportet ergo te interrogare quid feceris. </div>
            <div type="sub" n="20">Quid ergo Christus? Regnum meum non est de hoc mundo. Pilati mentem erigit, qui non ita malus erat, neque illis similis, vultque ostendere se non esse simplicem hominem, sed Deum et Dei Filium. </div>
            <div type="sub" n="21">Et quid ait? Si de hoc mundo esset regnum meum, ministri mei utique decertarent, ut non traderer Judaeis. Quod hactenus timuerat Pilatus, nempe tyrannidis suspicionem, ita solvit. </div>
            <div type="sub" n="22">Annon regnum Christi de hoc mundo est? Sane quidem est. Quomodo, inquies, non est? Non quod hic non imperet, sed quod etiam in caelo imperium obtineat; sed illud non est humanum; verum longe majus ac splendidius. </div>
            <div type="sub" n="23">Si majus, quomodo captus est ab illo? Sponte et seipsum tradens. Verum hoc non tacet. Sed quid ait? Si ex hoc mundo essem, ministri mei utique decertarent, ut non traderer. </div>
            <div type="sub" n="24">Hic ostendit regni terreni imbecillitatem, quod in ministris potestatem habeat. Supernum autem regnum sibi sufficit, nulloque opus habet. </div>
            <div type="sub" n="25">Hinc ansam arripientes haeretici, alienum ipsum dicunt a Creatore. Quid ergo cum dicit, In propria venit? </div>
            <div type="sub" n="26">Quid cum, non sunt de mundo, sicut ego non sum de mundo? sic et regnum suum dicit non hinc esse, non mundum privans imperio suo, sed ostendens, ut dixi, non humanum vel fluxum esse. </div>
            <div type="sub" n="27">Quid ergo Pilatus? Ergo Rex es tu? Respondit Jesus, Tu dicis, quia Rex sum. Ego in hoc natus sum. Si ergo Rex natus est, secundum alia omnia natus est: nihilque habet quod acceperit. </div>
            <div type="sub" n="28">Itaque cum audis, Sicut Pater habet vitam in semetipso; ita dedit et Filio vitam habere, nihil aliud quam generationem intelligas. </div>
            <div type="sub" n="29">In aliis quoque similiter: Et ad hoc veni ut testimonium perhibeam veritati; hoc est, ut hoc ipsum doceam omnes, et ipsis suadeam. </div>
         </div>
         <div type="sec" n="5">
            <div type="sub" n="1">Tu vero haec audiens, ac Dominum videns vinctum et circumactum, praesentia nihil esse existimes. </div>
            <div type="sub" n="2">Quomodo enim non absurdum fuerit, cum Christus tot tantaque propter te sit passus, ne verba quidem saepe ferre posse? </div>
            <div type="sub" n="3">Sed ille conspuitur, tu te ornas vestibus et annulis. Et si non bona fama apud omnes fruaris, non vitalem vitam putas. </div>
            <div type="sub" n="4">Ille opprobriis impetitur, dicteria tolerat, turpes in maxilla plagas; tu semper in honore vis esse, nec fers vituperium Christi. </div>
            <div type="sub" n="5">Non audis Paulum dicentem: Imitatores mei estote, sicut et ego Christi? </div>
            <div type="sub" n="6">Cum ergo te quispiam traduxerit, recordare Domini tui, quem ridentes adorabant, verbis et rebus dehonestabant, magnamque exhibebant ironiam; </div>
            <div type="sub" n="7">ille vero non modo vicem non reddebat, sed contraria, mansuetudinem, clementiam exhibebat. </div>
            <div type="sub" n="8">Hunc et nos imitemur, sic enim poterimus omni ignominia liberari. Non enim qui convitiatur, sed qui dejecto est animo et dolet, injuriis dat locum ut illae mordeant et pungant. </div>
            <div type="sub" n="9">Si enim non aegre ferres, non injuriam acciperes. Non enim ab inferentibus, sed a patientibus haec mala gravia fiunt. </div>
            <div type="sub" n="10">Quid doles, si injuste tibi injuriam intulit? Non indignari, sed illum miserari oporteret. Si jure, multo magis quiescendum. </div>
            <div type="sub" n="11">Quemadmodum enim si quis te pauperem divitem appellaret, nihil ad te laudes illae, sed id potius risum putares; ita si is qui convitiatur falsa dixerit, nihil id ad te. </div>
            <div type="sub" n="12">Quod si te conscientia reprehendat, ne te verba conturbent, sed re ipsa vitam corrigas. Et haec circa veras contumelias loquor. </div>
            <div type="sub" n="13">Nam si paupertatem aut ignobilitatem exprobraverit; haec irrideas. Hoc quippe non audientis opprobrium est; sed dicentis, qui philosophari nesciat. </div>
            <div type="sub" n="14">At, inquies, quando haec coram multis rei veritatem ignorantibus dicuntur, intolerabile ulcus efficitur. </div>
            <div type="sub" n="15">Imo tunc maxime tolerabile est, cum theatrum adest testium laudantium te atque probantium, illum autem improbantium et deridentium. </div>
            <div type="sub" n="16">Neque enim is qui se ulciscitur; sed is qui nihil dicit, mirabilis est apud eos qui mente valent. Si vero nullus ex praesentibus mente valeat; ideo maxime illos rideas, et coram caelesti theatro gaudeas. </div>
            <div type="sub" n="17">Illic enim te omnes laudabunt, tibi plaudent, te probabunt. Unus autem Angelus est toto orbi aequiparandus. Ecquid de Angelis loquor, quando ipse Dominus te laudaturus est? </div>
            <div type="sub" n="18">Hisce nos cogitationibus exerceamus. Neque enim damnum est ei qui contumelia afficitur, si taceat, secus si se ulciscatur. </div>
            <div type="sub" n="19">Nam si damnum esset dicteria silentio excipere, non dixisset Christus: Si quis te percusserit in dexteram maxillam, praebe illi et alteram. </div>
            <div type="sub" n="20">Si ergo falsa dixerit, ideo illius misereamur, quia sibi convitiantium supplicium attrahit, nec Scripturas legere dignus est. </div>
            <div type="sub" n="21">Peccatori namque dixit Deus, quare tu enarras testamentum meum per os tuum? Et sedens contra fratrem tuum loquebaris? </div>
            <div type="sub" n="22">Sin vera dixerit; sic etiam commiseratione dignus est. Nam et Pharisaeus vera dicebat. </div>
            <div type="sub" n="23">Sed is audientem certe nihil laesit, imo juvit illum; se vero mille privavit bonis, et ex tali accusatione naufragium passus est. Itaque ille utrinque mulctatur, non tu. </div>
            <div type="sub" n="24">Tu certe si vigilaveris, dupliciter lucraris, et quod silentio Deum tibi propitium reddas, et quod moderatior sis, quodque ex dictis occasionem captes ad emendanda gesta tua, quod etiam humanam gloriam despicias. </div>
            <div type="sub" n="25">Etenim hinc nobis dolor exoritur, quod multi hominum famae inhient. Sic si philosophari voluerimus, probe intelligemus res humanas nihil esse. </div>
            <div type="sub" n="26">Discamus igitur, et vitia nostra reputantes, paulatim ea corrigamus; hoc mense istud, sequenti aliud, tertio similiter aliud nobis corrigendum definiamus. </div>
            <div type="sub" n="27">Ita ceu gradibus ascendentes, ad caelum per scalam Jacobi perveniamus. </div>
            <div type="sub" n="28">Etenim scala in visione illa mihi illum per virtutem ascensum subindicare videtur, per quem a terra ad caelum ascendere possumus, non gradibus sub sensum cadentibus, sed morum emendatione et augmento. </div>
            <div type="sub" n="29">Hanc ergo peregrinationem, hunc ascensum aggrediamur; ut caelos consequuti, omnibus illic fruamur bonis, gratia et benignitate Domini nostri Jesu Christi, cui gloria in saecula saeculorum, amen. </div>
         </div>
      </div>
      <div type="hom" n="84">
         <div type="title" n="title">Commentarius </div>
         <div type="title" n="title_2">[Homilia LXXXIV] </div>
         <div type="sec" n="1">
            <div type="sub" n="1">Ego in hoc natus sum; et ad hoc veni in mundum, ut testimonium perhibeam veritati. Omnis qui est ex veritate, audit vocem meam. </div>
            <div type="sub" n="2">Mirabilis res est patientia, quae animam a fluctibus spiritibusque malignis liberatam, quasi in tranquillo portu constituit. </div>
            <div type="sub" n="3">Hanc nos ubique Christus docuit; nunc vero maxime cum ad judicium trahitur et circumagitur. </div>
            <div type="sub" n="4">Etenim ad Annam adductus, cum mansuetudine magna respondit, et caedenti servo ea respondit, quae fastum omnem coercere possent. </div>
            <div type="sub" n="5">Hinc ad Caipham, deinde ad Pilatum ductus, totaque consumta nocte, in his ubique magnam prae se tulit mansuetudinem: cum dicerent ipsum facinorosum esse, quod probare non poterant, silens tamen ille stetit. </div>
            <div type="sub" n="6">Cum autem de regno interrogatus est, tunc loquutus est Pilato, erudiens eum et ad sublimiora ducens. Sed cur Pilatus ipsis praesentibus non rem examinat, sed in praetorium ingreditur? </div>
            <div type="sub" n="7">Magnam de illo habebat opinionem, et extra Judaeorum tumultum, omnia volebat accurate discere. </div>
            <div type="sub" n="8">Deinde cum dixit, Quid fecisti? hac quidem de re nihil respondit; sed de qua re magis Pilatus audire cupiebat, nempe de regno ipsius, de illa respondit his verbis: Regnum meum non est de hoc mundo; </div>
            <div type="sub" n="9">id est, Rex quidem sum, sed non qualis tu suspicaris, verum longe splendidior. Hinc et ex sequentibus declarat se nihil mali fecisse. </div>
            <div type="sub" n="10">Nam qui dicit, In hoc natus sum, et ad hoc veni, ut testimonium perhibeam veritati, se nihil mali fecisse declarat. </div>
            <div type="sub" n="11">Deinde cum dicit, Omnis qui est ex veritate audit vocem meam, allicit eum, et suadet ut dicta illa audiat. Si quis, inquit, verax est et haec desiderat, me plane audiet. </div>
            <div type="sub" n="12">Hoc pacto illum paucis verbis allicit, ita ut dicat, Quid est veritas? sed interim urgenti rei instat. </div>
            <div type="sub" n="13">Vidit enim talem interrogationem tempore egere: volebat autem illum ex Judaeorum furore eripere. </div>
            <div type="sub" n="14">Ideo exivit; et quid ait? Ego nullam in eo invenio causam: et animadverte quam prudenter. Non dixit enim, Quoniam peccavit, et dignus est morte, solennitati illum concedite. </div>
            <div type="sub" n="15">Sed prius illum ab omni crimine liberat, tunc ex abundanti rogat; si nolint ut innocentem dimittere, saltem ut noxium solennitati tribuant: quare adjecit, Est autem consuetudo vobis, ut unum dimittam in Pascha; </div>
            <div type="sub" n="16">deinde supplicantis more, Vultis ergo dimittam vobis Regem Judaeorum? Clamaverunt omnes, Non hunc, sed Barabam. </div>
            <div type="sub" n="17">O exsecrandam mentem! moribus sibi similes et noxios dimittunt, innoxium vero plecti jubent; hic enim jam olim mos illorum erat. </div>
            <div type="sub" n="18">Tu autem in omnibus considera Domini benignitatem. Flagellavit eum Pilatus, forte ut sedato Judaeorum furore illum erueret. </div>
            <div type="sub" n="19">Quia enim per priora non potuerat illum eruere, ut malum his sisteret, flagellavit, et caetera permisit, ut chlamydem et coronam ipsi imponerent, quo illorum frangeret iram. </div>
            <div type="sub" n="20">Ideo coronatum ad eos adduxit, ut illam videntes ipsi illatam contumeliam, furorem compescerent et virus totum evomerent. </div>
            <div type="sub" n="21">Et quomodo milites haec fecissent, nisi mandante praetore? in Judaeorum gratiam. Siquidem initio non ab illo jussi noctu profecti sunt, sed in gratiam Judaeorum et pecuniae causa omnia audebant. </div>
            <div type="sub" n="22">Attamen cum tot tantaque fierent, stabat ille silens, ut etiam fecit cum examinaretur, nihilque respondit. </div>
            <div type="sub" n="23">Tu vero non solum haec audias, sed etiam in mente semper retineas, cum orbis et Angelorum Regem vides a militibus irrisum, et verbis et rebus, omniaque cum silentio ferentem, illum reipsa imitare. </div>
            <div type="sub" n="24">Cum enim dixisset Pilatus, Regem Judaeorum, habitum illi vestemque deridendam circumponunt. Deinde educens illum dixit: Nullam causam invenio adversus eum. </div>
            <div type="sub" n="25">Exiit ergo habens coronam, neque ita sedata est ira; sed clamabant, Crucifige, crucifige eum. Videns ergo Pilatus omnia frustra tentari, dicit, Accipite eum vos, et crucifigite. </div>
            <div type="sub" n="26">Unde palam est eum priora illorum furori concessisse. Ego nullam, inquit, causam invenio adversus eum. </div>
         </div>
         <div type="sec" n="2">
            <div type="sub" n="1">Animadverte quot modis Judex illum purget, et quam frequenter crimina propulset; sed canes illos nihil advertere potuit. </div>
            <div type="sub" n="2">Nam illud, accipite et crucifigite, fastidientis est, et ad rem illicitam impellentis. Ipsi itaque duxerunt illum, ut post praetoris judicium hoc fieret. </div>
            <div type="sub" n="3">Contra autem accidit, ut sententia judicis magis absolveretur. Deinde ignominia affecti dixerunt: Nos legem habemus, et secundum legem nostram debet mori, quia Filium Dei se fecit. </div>
            <div type="sub" n="4">Cur ergo cum judex dixit vobis, Accipite illum, et secundum legem vestram judicate, dixistis, Non licet nobis interficere quemquam, hic vero ad legem confugitis? </div>
            <div type="sub" n="5">Et considera accusationem, Filium Dei se fecit. An hoc criminandum, dic mihi, quod is qui Filii Dei opera facit, se Filium Dei dicat? Quid ergo Christus? </div>
            <div type="sub" n="6">Illis haec mutuo loquentibus tacebat, illud implens propheticum dictum, Non aperiet os suum in humilitate sua. </div>
            <div type="sub" n="7">Deinde Pilatus timet, cum ab illis audisset quod Filium Dei se fecerit, formidans ne id quod dicebatur verum esset, et ipse videretur inique agere. </div>
            <div type="sub" n="8">Illi vero cum hoc et ex verbis et ex operibus didicissent, non exhorrescunt, sed illis eum de causis occidunt, quibus adorare debuerant. </div>
            <div type="sub" n="9">Ideo non ultra illum interrogat, Quid fecisti? sed timore permotus a sublimioribus interrogationem parat dicens: Si tu es Christus? Sed nihil respondit. </div>
            <div type="sub" n="10">Nam qui audierat, In hoc natus sum, et ad hoc veni, et, Regnum meum non est hinc, cum debuisset obsistere, ipsumque eruere; id non fecerat, sed Judaicum impetum sequutus fuerat. </div>
            <div type="sub" n="11">Deinceps illi undidique confutati, ad publicum crimen confugiunt, et dicunt: Qui se Regem facit, contradicit Caesari. </div>
            <div type="sub" n="12">Oportebat ergo hoc diligenter explorare, an tyrannidem affectaret, et Caesarem e regno depellere tentaret. </div>
            <div type="sub" n="13">Sed illud non examinat; ideo ipse non respondit, cum sciret ipsum frustra interrogare. </div>
            <div type="sub" n="14">Alioquin rebus ipsis testificantibus, nolebat verbo vincere, et defensionem parare, ostendens se sponte ad hoc venisse. </div>
            <div type="sub" n="15">Cum sileret ergo, ait Pilatus: Nescis quia potestatem habeo crucifigere te? Viden’ quomodo seipsum damnare praeoccupet? Nam si in te totum situm est, cur cum nullam causam invenias, non liberum dimittis? </div>
            <div type="sub" n="16">Cum ergo sententiam adversum se protulisset, tunc dicit, Qui me tradidit tibi, majus peccatum habet, ostendens ipsum quoque peccato obnoxium esse: </div>
            <div type="sub" n="17">deinde illius fastum arrogantiamque deprimens ait: Non haberes potestatem, nisi tibi datum esset: declarans non temere, neque secundum communem usum; sed mystice id completum fuisse. </div>
            <div type="sub" n="18">Ne vero audiens, nisi tibi datum esset, se omni crimine liberum putaret, dicit, qui me tradidit tibi, majus peccatum habet. </div>
            <div type="sub" n="19">Atqui si datum erat, neque hic neque illi obnoxii erant? Frustra sic loqueris: hic enim datum pro concessum dicitur; ac si diceret, haec fieri permissit. Nec ideo tamen culpa liberi vos estis. </div>
            <div type="sub" n="20">Verbis illum perterruit, claramque praebuit sui purgationem: quapropter ille ipsum absolvere quaerebat. Illi vero rursum clamabant: Si hunc dimittis, non es amicus Caesaris. </div>
            <div type="sub" n="21">Quia enim ex lege crimina proferentes, nihil perfecerant, vafre ad externas vertuntur leges, dicentes: Omnis qui se regem facit, contradicit Caesari. </div>
            <div type="sub" n="22">Et ubinam hic tyrannus apparuit? Unde id comprobare poteritis? ex purpura? ex diademate? ex habitu? ex militibus? </div>
            <div type="sub" n="23">Annon solus semper cum duodecim discipulis ibat, omnibus vilioribus utebatur, cibo, veste, habitaculo? Sed o impudentiam et intempestivam formidinem! </div>
            <div type="sub" n="24">Pilatus enim cum periculum formidaret, si haec negligeret, exit quidem quasi rem examinaturus; id enim sibi vult, cum sedisse dicit. </div>
            <div type="sub" n="25">Sed nullo facto examine, tradidit eum, putans se illos inflexurum esse. Quod enim illo esset animo ex dictis audi: Ecce Rex vester. </div>
            <div type="sub" n="26">Cum dixissent illi, Crucifige, rursum addidit, Regem vestrum crucifigam? Illi vero clamabant, Non habemus Regem nisi Caesarem. Sponte se ultioni subjecerunt. </div>
            <div type="sub" n="27">Ideo Deus illos tradidit, quando se ipsi priores ex ejus providentia et protectione subtraxerant: et cum uno consensu regnum ejus abnegassent, permisit eos suis calculis subruere. </div>
            <div type="sub" n="28">Atqui quae dicta fuerant totam illorum iram sedare debuissent. Sed timuerunt ne dimissus denuo populum congregaret, quod ne eveniret omnia movebant. </div>
            <div type="sub" n="29">Grave enim quidpiam est ambitio, grave, et quod animam perdere possit. Ideo nunquam illum audierunt. </div>
            <div type="sub" n="30">At Pilatus verbis tantum vult illum dimitti. Illi instant dicentes, Crucifige. Et cur tantopere illum interficere satagebant? </div>
            <div type="sub" n="31">Ignominiosa mors illa erat: timentes ergo ne qua in posterum ejus memoria servaretur, hoc probrosum supplicium ipsi inferre student; nescii impedimentis veritatem extolli. </div>
            <div type="sub" n="32">Nam quod hoc suspicarentur audi quid dicant: Nos audivimus, quia seductor ille dixit, Post tres dies resurgam. </div>
            <div type="sub" n="33">Ideo omnia sus deque vertentes miscebant, ut hanc in posterum statuerent perniciosam opinionem. Et frequenter clamabant, Crucifige, incondita nempe turba a principibus corrupta. </div>
         </div>
         <div type="sec" n="3">
            <div type="sub" n="1">Nos autem haec non solum legamus, sed in mente feramus, coronam spineam, vestimentum, calamum, alapas, plagas oculis inflictas, sputa, irrisiones. </div>
            <div type="sub" n="2">Haec quippe in mente frequenter versata, omnem iram sedare possunt: etiamsi irrideamur, etiamsi quid injuste patiamur, frequenter dicamus: Non est servus major domino suo. </div>
            <div type="sub" n="3">Et quae a Judaeis dicuntur adducamus in medium, cum rabidi dicerent, Daemonium habes; et, Samaritanus es tu; et, In Beelzebub ejicit daemonia. </div>
            <div type="sub" n="4">Ideo enim haec omnia passus est, ut ejus vestigia sequamur, et dicteria feramus, quae maxime concitare solent. </div>
            <div type="sub" n="5">Attamen ille non solum haec pertulit; sed etiam omnia fecit, ut eos qui haec moliti fuerant a destinato supplicio liberaret: nam Apostolos ad illorum salutem misit. </div>
            <div type="sub" n="6">Audis enim dicentes illos, Scimus quia ignoranter fecistis, et sic illos ad poenitentiam attrahunt. </div>
            <div type="sub" n="7">Haec et nos imitemur. Nihil enim ita Deum placat, ut inimicos diligere, et benefacere laedentibus. </div>
            <div type="sub" n="8">Cum quis tibi molestiam creaverit, ne illum respicias, sed daemonem qui movet illum, et contra daemonem totam iram effunde: illum vero a diabolo motum miserare. </div>
            <div type="sub" n="9">Nam si mendacium a diabolo est, sine causa irasci multo magis ab illo procedit. Cum te irridentem videbis, cogita illum a diabolo concitari; non enim Christianorum dicteria hujusmodi. </div>
            <div type="sub" n="10">Nam qui jussus est lugere et audire illud, Vae qui ridetis, certe cum exprobrat, irridet, exardescit, non opprobriis, sed lacrymis dignus est. </div>
            <div type="sub" n="11">Nam et Christus turbatus est Judam recogitans. Haec itaque omnia operibus exsequi meditemur. Nisi enim haec fecerimus, frustra et incassum in hunc mundum venimus; imo potius in malum. </div>
            <div type="sub" n="12">Non enim potest fides sola in caelum introducere; sed etiam magis eos qui malam vitam exhibent condemnare potest. </div>
            <div type="sub" n="13">Qui enim novit voluntatem domini sui, et non fecit, vapulabit multis; et rursum, Si non venissem, et loquutus fuissem eis, peccatum non haberent. </div>
            <div type="sub" n="14">Quam ergo excusationem habebimus, qui intra regiam constituti, in adyta penetrare dignati, et consortes facti mysteriorum, Gentilibus, qui horum nullo fruuntur, deteriores sumus? </div>
            <div type="sub" n="15">Si enim illi ob vanam gloriam tantam exhibuere philosophiam; multo magis nos, quia ita Deo placet, par est omnem adire virtutem. </div>
            <div type="sub" n="16">At ne pecuniam quidem despicimus. Illi vero suam saepe contemserunt animam, in bellis filios devoverunt daemonum insaniae, et propter daemonas naturam ipsam spreverunt; </div>
            <div type="sub" n="17">nos vero ne argentum quidem pro Christo spernimus, neque ut Deo placeamus iram deponimus; sed incendimur, et a febricitantibus nihil differimus. </div>
            <div type="sub" n="18">Ut enim illi morbo laborantes, ardentes sunt; sic et nos quasi igne quopiam suffocati, cupiditatem nusquam sistere possumus, iram atque avaritiam augemus. </div>
            <div type="sub" n="19">Ideo pudet me et obstupesco, dum apud Gentiles video qui pecunias despiciunt, apud nos vero omnes illa cupiditate insaniunt. </div>
            <div type="sub" n="20">Nam etiamsi aliquos apud vos respiciamus, qui illas spernant, ii aliis capti vitiis sunt, ira et invidia: resque difficilis admodum est puram invenire philosophiam. </div>
            <div type="sub" n="21">In causa vero est, quod non studeamus pharmaca ex Scripturis capere, neque cum compunctione illis attendamus, cum dolore et gemitibus; sed perfunctorie si quando otium suppetat. </div>
            <div type="sub" n="22">Ideo quia multa rerum saecularium colluvies ingressa est, omnia inundat, et si quid lucri obvenerat, disperdit. </div>
            <div type="sub" n="23">Neque enim si quis vulnere affectus, pharmacum apponat, nec accurate alliget, sed decidere permittat, </div>
            <div type="sub" n="24">et aquae, pulveri, aestui, innumerisque aliis, quae possint ulcus labefactare, exponat, aliquid ille proficiet: id vero non ex remedii imbecillitate, sed ex aegri desidia evenit. </div>
            <div type="sub" n="25">Hoc nobis quoque contingere solet, cum divinis oraculis tantillum quidem attendimus, saecularibus vero rebus nos perpetuo damus. </div>
            <div type="sub" n="26">Ita namque semen suffocatur, et omnia fructu carent. Ne ergo id eveniat, tantillum inspiciamus. Intueamur caelum, et oculos inde flectamus in sepulcra et mortuorum tumulos. </div>
            <div type="sub" n="27">Nos enim eadem mors exspectat, et ipsa migrandi necessitas saepe ante vesperam nos invadet. Apparemus ergo nos ad hanc profectionem; multis namque viaticis opus habemus. </div>
            <div type="sub" n="28">Ibi enim multus calor, aestus multus, magna solitudo: non licet tunc ad pandocheum divertere; non in foro emere; omnia hinc asportanda sunt. </div>
            <div type="sub" n="29">Audi quid dicant Virgines: Ite ad vendentes. At illae euntes non invenerunt. Audi quid dicat Abraham: Chaos est inter nos et vos. </div>
            <div type="sub" n="30">Audi quid Ezechiel de illa die proferat: Noe, Job, et Daniel filios suos non liberabunt. Verum absit ut nos talia audiamus verba, sed acceptis hinc quae ad aeternam vitam sufficiant viaticis, </div>
            <div type="sub" n="31">utinam videamus Dominum nostrum Jesum Christum, quicum Patri, unaque Spiritui sancto, gloria, imperium, honor nunc et semper et in saecula saeculorum, amen. </div>
         </div>
      </div>
      <div type="hom" n="85">
         <div type="title" n="title">Commentarius </div>
         <div type="title" n="title_2">[Homilia LXXXV] </div>
         <div type="sec" n="1">
            <div type="sub" n="1">Tunc ergo tradidit eis illum Pilatus, ut crucifigeretur. Susceperunt autem Jesum, et eduxerunt illum, et bajulans sibi crucem, exivit in eum qui dicitur Calvariae locus, Hebraice, Golgotha, ubi illum crucifixerunt. </div>
            <div type="sub" n="2">Res prosperae facile possunt dejicere ac prosternere eos qui non attendunt: ita Judaei a principio Dei gratia fruentes, morem regni gentilium postea quaerebant: </div>
            <div type="sub" n="3">et in deserto post manna, caeparum recordabantur: eodem modo hic, Christi recusato regno, regnum Caesaris sibi acclamarunt. </div>
            <div type="sub" n="4">Ideo secundum illorum sententiam constituit eis regem. Cum ergo hoc Pilatus audisset, tradidit eum ut crucifigeretur. Admodum injuste. </div>
            <div type="sub" n="5">Erat enim interrogandum an regnum affectasset: timore tantum motus, sententiam tulit; quod ne ille admitteret, Christus jam monuerat dicens, Regnum meum non est de hoc mundo. </div>
            <div type="sub" n="6">Sed praesentibus se totum dedens, nihil magni philosophari voluit. Atqui uxoris somnium ipsum perterrefacere debuisset. </div>
            <div type="sub" n="7">Sed nullo horum melior est effectus: non respexit ad caelum; sed ipsum tradidit. Illi ut jam damnato crucem imposuerunt. </div>
            <div type="sub" n="8">Lignum quippe illud abominabantur, nec contingere quidem volebant. Sic et in figura factum est: nam Isaac ligna portavit. </div>
            <div type="sub" n="9">Sed tunc in patris tantum voluntate res constitit: figura quippe erat: nunc vero res consequuta est, quia veritas erat. Et venit in Calvariae locum. </div>
            <div type="sub" n="10">Quidam dicunt Adamum ibi mortuum esse et jacere: et Jesum ubi mors regnaverat, ibi tropaeum erexisse. Nam tropaeum gestabat crucem contra mortis tyrannidem. </div>
            <div type="sub" n="11">Et sicut victores, sic et ipse victoriae symbolum humeris gestabat. Quid enim si haec alio animo praeceperunt Judaei? </div>
            <div type="sub" n="12">Crucifigunt eum cum latronibus: inviti prophetiam implentes: quae enim illi ad contumeliam faciebant, haec veritati inserviebant; ut discas quanta sit ejus virtus. </div>
            <div type="sub" n="13">Nam et illud jam olim propheta praedixit, Cum iniquis reputatus est. Voluit ergo daemon rem gestam obscurare; sed non potuit. </div>
            <div type="sub" n="14">Tres enim sunt crucifixi, solus resplenduit Jesus: ut discas ejus virtutem omnia esse operatam. </div>
            <div type="sub" n="15">Atqui tribus crucifixis, miracula facta sunt; nemo tamen aliquod ex illis alii quam Jesu tribuit; ita infirmae erant diaboli insidiae, quae in ipsius caput totae sunt conversae. </div>
            <div type="sub" n="16">Nam ex his duobus unus salutem est consequutus. Non modo igitur crucifixi gloriae non nocuit, sed non parum ipsi contulit: </div>
            <div type="sub" n="17">non minus enim erat latronem in cruce convertere, et in paradisum inducere, quam petras commovere. Scripsit autem titulum Pilatus; tum ut Judaeos ulcisceretur, tum ut Christum purgaret. </div>
            <div type="sub" n="18">Quia enim ut scelestum tradiderant, et id ex latronum consortio confirmare studebant, ne quis deinde illum incusare posset, et ut scelestum improbumque traducere, illorum ora obstruit, omniumque qui ipsum vellent accusare: </div>
            <div type="sub" n="19">ostendensque illos in proprium regem insurrexisse; sic descripta verba posuit, ut in tropaeo: quae verba claram vocem emitterent, ac victoriam regnumque ejus praedicarent, etiamsi non regnum totum. </div>
            <div type="sub" n="20">Hoc autem non una lingua, sed triplici declaravit. Quia enim credibile erat multos Judaeis commixtos fuisse propter solennitatem; ut nemo ejus apologiam ignoraret, omnibus linguis Judaeorum furorem denotavit. </div>
            <div type="sub" n="21">Nam vel crucifixo invidebant. Atqui quid hoc vobis nocebat? Nihil. Si enim mortalis erat, imbecillus, et exstinguendus, cur timetis scriptas literas dicentes illum esse Regem Judaeorum? </div>
            <div type="sub" n="22">Et quid dicunt? Dic quod ille dixerit. Nam nunc sententia est et communis calculus; si vero adjiciatur, ipse dixit, illius petulantiae et arrogantiae id adscribitur. </div>
            <div type="sub" n="23">Neque tamen sententiam mutavit Pilatus; sed perstitit. Hinc autem non parva quaepiam res, sed totum dispensatur. </div>
            <div type="sub" n="24">Cum enim crucis lignum defossum fuisset, nec illud quispiam eruere auderet instante metu. Cum fideles aliis rebus urgentibus incumberent; </div>
            <div type="sub" n="25">et tamen futurum erat ut insequenti tempore crux perquireretur, et tres cruces una jacerent; </div>
            <div type="sub" n="26">ne ignoraretur quaenam Domini fuisset, primo quod in medio esset, deinde ex titulo agnita fuit; latronum quippe cruces titulos non habebant. </div>
            <div type="sub" n="27">Milites autem diverserunt vestimenta, sed non tunicam. Vide rursum per prava illorum gesta prophetias ubique impleri. Nam illud quoque jam olim praedictum fuerat. </div>
            <div type="sub" n="28">Atqui tres erant crucifixi; sed prophetiae in illo implebantur. Cur enim non in aliis idem fecerunt, sed in hoc tantum? </div>
            <div type="sub" n="29">Tu vero mihi consideres velim prophetiae accurationem; non modo enim divisisse dicit Propheta, sed etiam non divisisse: alia diviserunt, tunicam non diviserunt, sed sorti rem commiserunt. </div>
            <div type="sub" n="30">Illud vero, desuper contexta, non sine causa ponitur. Sed alii dicunt allegoriam esse, quia non simpliciter homo erat crucifixus ille; sed prius divinitatem habuit. </div>
         </div>
         <div type="sec" n="2">
            <div type="sub" n="1">Alii dicunt illud vestis genus describere Evangelistam. Quia enim in Palaestina duos consuentes pannos, sic vestimenta texunt, ut significet Joannes talem fuisse tunicam, dicit, Desuper contexta. </div>
            <div type="sub" n="2">Id vero dicere mihi videtur, ut vestium vilitatem subindicet: et sicut in aliis omnibus, sic in veste eum vilitati studuisse. </div>
            <div type="sub" n="3">Et haec quidem milites: ipse vero crucifixus matrem suam discipulo commendat, ut nos doceat ad extremum usque halitum, parentum curam praecipuam esse gerendam. </div>
            <div type="sub" n="4">Quando igitur Mater intempestive accessit, dicit: Quid mihi et tibi est mulier? et, Quae est mater mea? Hic vero magnum exhibet amorem, et discipulo quem diligebat ipsam commendat. </div>
            <div type="sub" n="5">Rursus nomen suum Joannes modeste tacet; nam si gloriari voluisset, causam etiam dixisset cur diligeretur, quam verisimile est fuisse magnam mirabilemque? </div>
            <div type="sub" n="6">Cur nihil aliud Joanni dicit, neque illum moestum consolatur? Quia tempus consolandi non erat. Alioquin non parva res erat quod ille tali dignaretur honore, et perseverantiae suae praemium acciperet. </div>
            <div type="sub" n="7">Tu vero mihi considera quomodo crucifixus omnia sine perturbatione faciat, discipulum de matre alloquatur, prophetias impleat, latroni bonam spem indat; etiamsi antequam crucifigeretur visus fuerit sudare, in agonia esse, timere. </div>
            <div type="sub" n="8">Quid igitur hoc est? Nihil dubii, nihil incerti: illic enim naturae infirmitas ostensa est, hic potestatis magnitudo. </div>
            <div type="sub" n="9">Ad haec, his duobus nos admonet: etiamsi antequam mala ingruant perturbemur, non ideo absistendum esse a malis; sed cum in ipsa certamina ingressi sumus, tunc omnia facilia et levia existimanda esse. </div>
            <div type="sub" n="10">Ne itaque mortem formidemus: naturae quippe inest vitae amor; sed in nostra potestate est aut vinculum solvere, et cupiditatem illam minuere; vel alligare, et vehementiorem reddere. </div>
            <div type="sub" n="11">Sicut enim coitus cupiditatem habemus; sed si philosophemur, illam cohibemus tyrannidem; sic et in vita accidit. </div>
            <div type="sub" n="12">Nam sicut concupiscentia carnalis servandae prolis causa indita est; quod Deus successionem generis stabilierit, neque tamen impedierit ut superiorem continentiae viam teneamus; </div>
            <div type="sub" n="13">sic et vitae amorem indidit, vetans ne quis sese interficiat, nec tamen vetans ne praesentem vitam spernamus. </div>
            <div type="sub" n="14">Horum gnaros oportet modum servare: nec sponte ad mortem ruere, etsi quis mille prematur malis: neque abreptos ob causas Deo acceptas, formidare et renuere; sed fidenter adire, futuramque vitam praesenti anteponere. </div>
            <div type="sub" n="15">Stabant autem mulieres juxta crucem. Infirmior sexus, fortior tunc apparuit. Ita omnia tunc invertebantur. Ipse vero Matrem commendans dicit: Ecce filius tuus. </div>
            <div type="sub" n="16">Papae, quantum honorem discipulo collatum! Cum enim ipse jam abiret, ipsam discipulo curandam tradit. </div>
            <div type="sub" n="17">Quia enim credibile erat ipsam, utpote matrem, dolere et patrocinium quaerere, jure illam discipulo tradit dicens, Ecce mater tua. </div>
            <div type="sub" n="18">Haec porro dicebat, ipsos mutuo conjungens amore; quod cum intelligeret discipulus, ipsam in sua accepit. </div>
            <div type="sub" n="19">Cur autem nullam aliam memoravit mulierem, licet alia quoque adstaret? ut nos doceret plus tribuendum matribus esse. </div>
            <div type="sub" n="20">Ut enim parentes cum spiritualia impediunt ne cognoscendi quidem sunt; sic cum non ea cohibent, omne debitum est ipsis praestandum, et aliis sunt anteponendi, quia nos genuerunt, educarunt, milleque mala subierunt. </div>
            <div type="sub" n="21">Sic Marcionis impudentiam reprimit. Si enim secundum carnem natus non esset, nec matrem haberet, cur tantam de illa sola gerit curam? </div>
            <div type="sub" n="22">Postea sciens Jesus, quoniam jam omnia consummata sunt; id est, quod nihil oeconomiae desit. </div>
            <div type="sub" n="23">Ubique enim satagebat ostendere hanc novam esse mortem: siquidem in potestate morientis sita omnia erant, neque prius mors corpori advenit, quam ipse vellet: volebat autem cum omnia implesset. </div>
            <div type="sub" n="24">Ideo dicebat: Potestatem habeo ponendi animam meam, et potestatem habeo iterum sumendi eam. </div>
            <div type="sub" n="25">Sciens ergo omnia consummata, ait, Sitio. Hic rursum prophetiam implet. Tu vero mihi perpende sceleratum adstantium animum. </div>
            <div type="sub" n="26">Etiamsi enim innumeros habeamus inimicos, et intolerabilia ab eis perpessi simus, quando videmus eos interfici, plangimus; hi vero non flexi sunt erga illum, neque his conspectis mitiores facti sunt; </div>
            <div type="sub" n="27">sed magis efferabantur, et irrisionem augebant; in spongia offerentes illi acetum, sic illi potum dederunt, ut damnatis porrigitur: nam hyssopus ideo offertur. </div>
            <div type="sub" n="28">Cum accepisset autem dixit, Consummatum est. Vidistin’ eum imperturbatum cum potestate haec facere; quod ex sequentibus ostenditur. </div>
            <div type="sub" n="29">Cum enim omnia consummata essent, inclinato capite; non enim illud clavis erat affixum, tradidit spiritum, hoc est, exspiravit. Atqui non post inclinatum caput exspiratur; </div>
            <div type="sub" n="30">hic vero contrarium efficitur: non postquam exspiraverat caput inclinavit, ut apud nos fieri solet, sed postquam inclinaverat, exspiravit; quibus omnibus declaravit Evangelista, ipsum universorum esse Dominum. </div>
         </div>
         <div type="sec" n="3">
            <div type="sub" n="1">At Judaei rursum, qui camelum deglutiebant et culicem excolabant, tantum nefas ausi, de die consultant. </div>
            <div type="sub" n="2">Quia Parasceve erat, ut non remanerent in cruce corpora, rogaverunt Pilatum, ut frangerentur eorum crura. </div>
            <div type="sub" n="3">Viden’ quam fortis sit veritas? per studia eorum prophetia impletur: alia quoque praedictio finem accipit. </div>
            <div type="sub" n="4">Venientes enim milites aliorum fregerunt crura, Christi non item. Attamen hi in gratiam Judaeorum ejus latus lancea perforarunt, et mortuo corpori contumeliam inferunt. </div>
            <div type="sub" n="5">O scelestum et exsecrandum facinus! sed ne turberis, ne dejiciaris, dilecte. Nam quae mala illi voluntate faciebant, veritatem propugnabant. </div>
            <div type="sub" n="6">Prophetia namque erat, Videbunt in quem transfixerunt. Neque hoc tantum; sed etiam iis qui infideles futuri erant, hoc facinus demonstrationi fuit; ut Thomae et ipsi similibus. </div>
            <div type="sub" n="7">Ad haec etiam mysterium ineffabile consummabatur: Exivit enim sanguis et aqua. Non sine causa vel casu hi fontes manarunt; sed ex utroque Ecclesia constituta est. </div>
            <div type="sub" n="8">Hoc sciunt initiati, qui per aquam regenerantur, ac per sanguinem et carnem nutriuntur. Initium mysteria sumunt, ut cum ad tremendum poculum accesseris, sic venias ac si ex hoc latere potaturus esses. </div>
            <div type="sub" n="9">Et qui vidit testimonium perhibuit, et verum est testimonium ejus. Hoc est, non ab aliis audivi, sed ipse praesens vidi, et verum est testimonium. Merito sane. </div>
            <div type="sub" n="10">Contumeliam narrat; non magnum quid et mirabile, ut possis contra suspicari; </div>
            <div type="sub" n="11">verum ille haereticorum ora comprimens, et futura praenuncians mysteria, atque contentum in ipsis thesaurum considerans, minutatim recenset ea quae gesta sunt. </div>
            <div type="sub" n="12">Impleta est autem prophetia illa, os ejus non comminuent. Etiamsi enim hoc de Judaeorum agno dictum sit, sed propter veritatem figura praecessit, et in hoc magis completum est. Ideo Prophetam in medio adduxit. </div>
            <div type="sub" n="13">Cum sese testem afferens ubique non videretur fide dignus haberi, adducit Moysen, ut innuat hoc non casu factum esse, sed jam olim scripto fuisse praenunciatum: hoc illud dictum est: Os ejus non comminuetur. </div>
            <div type="sub" n="14">Rursumque ex seipso Prophetae fidem facit. Haec dixi, inquit, ut discatis magnam esse affinitatem inter figuram et veritatem. Viden’ quantam curam adhibeat, ut credatur illud quod turpe ignominiosumque videtur? </div>
            <div type="sub" n="15">Nam corpus a milite contumelia affici, longe pejus erat quam crucifigi. Attamen et haec dixi, inquit, et cum diligentia magna dixi, ut credatis. Nemo itaque fidem neget, neque prae pudore nostris noceat. </div>
            <div type="sub" n="16">Nam quae maxime contumeliosa videntur, haec sunt bonorum nostrorum honestissima. Post haec autem veniens Joseph ab Arimathia, cum esset discipulus. Non ex duodecim, sed fortasis ex septuaginta. </div>
            <div type="sub" n="17">Jam enim putantes sedatam iram esse per crucem, cum libertate accesserunt, et funus curaverunt. Accedens igitur, a Pilato gratiam petit, ille concedit. Cur enim non fecisset? </div>
            <div type="sub" n="18">Tum ipsi operi manum adhibuit etiam Nicodemus: et magnifice sepeliunt. Adhuc enim illum pro puro homine habebant. </div>
            <div type="sub" n="19">Et aromata ferunt hujusmodi, quae maxime possint corpus diuturno tempore conservare, ne citius in corruptionem vergat, quo indicabatur illos non magnum quidpiam de ipso sentire; attamen multum amorem prae se ferebant. </div>
            <div type="sub" n="20">Cur autem nemo ex duodecim accessit, non Joannes, non Petrus, non alius quispiam ex insignioribus, neque hoc occultat discipulus. </div>
            <div type="sub" n="21">Nam si quis dixerit ob metum Judaeorum: hi quoque timebant: nam hic erat, inquit, absconditus ob metum Judaeorum. </div>
            <div type="sub" n="22">Nec dixeris sic fecisse quod contemnerent, sed ipse quoque metuens accessit. Joannes autem qui adfuerat et exspirantem viderat, nihil hujusmodi fecit. Quid ergo dicendum? </div>
            <div type="sub" n="23">Mihi videtur eos ex insignioribus viris fuisse, ut ex funeris sumtu liquet: et Pilato notum fuisse; </div>
            <div type="sub" n="24">quapropter id impetravit, ipsumque sepelivit, non ut damnatum, sed ut mos erat Judaeis sepelire virum magnum et admirandum. </div>
         </div>
         <div type="sec" n="4">
            <div type="sub" n="1">Cum autem tempore urgerentur: illo enim hora nona mortuo, deinde iis Pilatum adeuntibus, et corpus auferentibus, credibile erat vesperam adventuram esse, qua non licebat operari; in proximo monumento corpus deponunt. </div>
            <div type="sub" n="2">Dispensatumque est ipsum deponi in novo monumento, in quo nemo depositus ante fuerat; ut non crederetur alterum resurrexisse, qui cum illo depositus fuisset: </div>
            <div type="sub" n="3">et ut discipuli facile possent eo venire, cum vincinus esset locus: utque testes resurrectionis forent, non illi tantum, sed etiam inimici. </div>
            <div type="sub" n="4">Nam quod signacula in sepulcro posita fuerint, quodque custodes milites assederint; id certe testimonium sepulturae erat: illam enim non minus quam resurrectionem in confesso esse Christus curavit. </div>
            <div type="sub" n="5">Ideo discipuli admodum student comprobari mortem. Nam resurrectionem totum sequens tempus confirmaturum erat. </div>
            <div type="sub" n="6">Mors vero si obscura nec prorsus manifesta fuisset, resurrectionis rationem obscurasset. Neque his solum de causis in vicino loco sepultus est, sed ut falsus ostenderetur corporis furto sublati rumor. </div>
            <div type="sub" n="7">Una autem Sabbatorum, hoc est, Dominica; primo diluculo, Maria Magdalene venit mane, et videt lapidem revolutum a monumento. </div>
            <div type="sub" n="8">Surrexerat enim et lapide et signis expositis. Cum autem oporteret etiam alios certiores fieri, sepulcrum post resurrectionem aperitur, et sic quod factum erat confirmatur. </div>
            <div type="sub" n="9">Hoc enim Mariam movit, quae magistrum tantopere amabat: quia Sabbatum transierat, non cessavit; </div>
            <div type="sub" n="10">sed primo diluculo venit, ut ex loco aliquid acciperet consolationis: et viso loco lapideque sublato, non intravit, nec introspexit, sed ad discipulos cucurrit, desiderio ardens. </div>
            <div type="sub" n="11">Hoc enim maxime curabat, ut quamprimum sciret quid de corpore factum esset. Hoc enim cursus significabat, et verba declarabant: Tulerunt Dominum meum, et nescio ubi posuerunt eum. </div>
            <div type="sub" n="12">Viden’ quomodo de resurrectione nondum quid clare cognosceret, sed putaret translatum fuisse corpus: et sine fuco omnia discipulis nunciat? </div>
            <div type="sub" n="13">Evangelista vero tanta laude mulierem non fraudavit, neque dedecori putavit esse, si ab illa quae noctu profecta erat, hoc primum didicerint; sic ubique fulget ejus veracitas. </div>
            <div type="sub" n="14">Cum venisset illa et haec dixisset, hoc audito illi ad sepulcrum statim properant, et vident linteamina posita; quod erat resurrectionis signum. </div>
            <div type="sub" n="15">Neque enim si quipiam corpus abstulissent, illud antea nudavissent; nec si furati essent, ita curassent sindonem auferre, involvere, et certo in loco ponere; sed ut erat corpus abstulissent. </div>
            <div type="sub" n="16">Ideo Joannes dicere praeoccupat; cum multa myrrha fuisse sepultum, quae non minus quam plumbum linteamina corpori conglutinat. </div>
            <div type="sub" n="17">Ut cum audieris sudaria seorsim posita jacuisse, ne feras eos qui dicunt ipsum furto sublatum fuisse. Neque enim fur adeo stultus fuisset, ut in re superflua tantam poneret curam. </div>
            <div type="sub" n="18">Qua de causa sudaria reliquisset? Quomodo id faciendo latuisset? nam diutius erat ea in re immorandum, et si tardasset deprehensus fuisset. </div>
            <div type="sub" n="19">Cur autem separatim linteamina jacebant, et sudarium seorsim involutum? </div>
            <div type="sub" n="20">Ut discas, non festinanter et tumultuose hoc factum esse, ut haec separatim jacerent et illa seorsim involuta: hinc enim factum, ut resurrectionem crederent. </div>
            <div type="sub" n="21">Ideo post haec illis Christus apparet, ex visu jam confirmatis. Hic mihi perpende quam sit Evangelista a fastu alienus, et quomodo accuratam Petri perquisitionem testificetur. </div>
            <div type="sub" n="22">Nam cum praevenisset illum et vidisset linteamina posita, nihil ultra perquisivit, sed discessit. Ille vero fervens cum intrasset, omnia diligenter inspexit, et quid amplius vidit, et tunc hic ad spectaculum evocatus est. </div>
            <div type="sub" n="23">Nam post illum ingressus, sepulcralia vidit jacentia et divisa. Nam divisisse, et hoc et illud involutum separatim posuisse, diligentis et accurati cujuspiam erat, neque perturbati. </div>
         </div>
         <div type="sec" n="5">
            <div type="sub" n="1">Tu vero cum audieris Dominum nudum resurrexisse, absiste ab insano funerum sumtu. </div>
            <div type="sub" n="2">Quid sibi vult enim illa superflua insanaque impensa, quae lugentibus multum affert detrimenti, defuncto nihil lucri; imo si vere dicatur, multum damni? </div>
            <div type="sub" n="3">Sepulturae namque magnificentia in causa saepe fuit ut fures corpus nudum et insepultum projicerent. </div>
            <div type="sub" n="4">Sed, o inanem gloriam! quantam illa in luctu tyrannidem, quantam insaniam ostendit! </div>
            <div type="sub" n="5">Multi enim ne id accidat, tenuia scindunt linteamina, et aromatibus impleta multis, ut duplici ratione furibus sint inutilia, sic terrae mandant. </div>
            <div type="sub" n="6">Annon haec furentium, annon insanorum sunt, ambitionem prae se ferre, et rursum illam tollere? Etiam, inquiunt, ut in tuto sint penes defunctum haec omnia machinamur. </div>
            <div type="sub" n="7">Quid ergo? si fures non auferant, annon vermes et tineae auferent? Quid vero, si parcant ei vermes et tineae, annon tempus et sanies perdent? </div>
            <div type="sub" n="8">Ponamus autem ut nec vermes, nec tineae, non tempus, nec quidpiam aliud haec consumat, sed corpus ad usque resurrectionem intactum maneat, </div>
            <div type="sub" n="9">et haec omnia nova et minuta serventur, quid amplius inde defunctis, quando corpus nudum suscitabitur: illa vero in sepulcro manebunt; nihilque nos juvabunt ad rationem reddendam. </div>
            <div type="sub" n="10">Cur ergo, inquies, id in Christo factum est? Noli haec cum rebus humanis miscere. Nam unguentum mulier meretrix effudit in sanctos pedes. </div>
            <div type="sub" n="11">Si de hac re sit loquendum; primo quidem haec facta sunt ab iis qui resurrectionem nondum noverant; ideo ait, ut mos Judaeis erat. </div>
            <div type="sub" n="12">Non enim ex duodecim erant qui sic Christum honorabant, sed hi non multum ei honoris tribuebant. Duodecim ergo eum non sic colebant, sed mortem, caedes, periculaque pro illo subeuntes. </div>
            <div type="sub" n="13">Ille quippe honor quidem erat, sed longe minor isto. Alioquin, ut dixi, de hominibus nobis nunc sermo est. Tunc illa Domino exhibita sunt. </div>
            <div type="sub" n="14">Et ut discas nihil haec Christum curavisse, ait ille: Esurientem me vidistis, et nutrivistis; sitientem, et potum dedistis; nudum, et induistis. </div>
            <div type="sub" n="15">Nusquam dixit, Mortuum, et sepelistis. Haec porro dico, non ut sepulturam tollam. Absit, sed ut luxum et intempestivam ambitionem succidam. </div>
            <div type="sub" n="16">Affectus, inquies, dolor et commiseratio erga defunctum, haec suadent. Non sunt haec commiseratio erga defunctum, sed vana gloria. </div>
            <div type="sub" n="17">Si velis defunctum commiserari, aliam tibi funeris monstro rationem, et doceo te quo pacto vestimenta apponas quae illum reddant splendidum: </div>
            <div type="sub" n="18">quae vestimenta non vermes, non tempus absumunt, non a furibus illa tolluntur. </div>
            <div type="sub" n="19">Quaenam haec sunt? Eleemosynae amictus. Haec cum illo resurget: eleemosynae signaculum cum illo est. His fulgebunt vestibus qui tunc audient: Esurientem me nutrivistis. </div>
            <div type="sub" n="20">Haec insignes et claros reddunt, haec in tuto collocant. Quae nunc fiunt, nihil aliud sunt, quam sumtus tinearum et mensa vermium. </div>
            <div type="sub" n="21">Haec porro dico, non funeralia prohibens; sed modum excedere vetans, ut tegatur corpus, nec nudum terrae mandetur. </div>
            <div type="sub" n="22">Nam si viventibus praecipitur, ut nihil plus habeant quam vestimentum; multo magis mortuis. Neque enim ita mortuus veste indiget, ut vivus. </div>
            <div type="sub" n="23">Dum vivimus enim tam frigoris quam pudoris causa vestibus egemus; mortuis ad haec non opus est, sed ne corpus in funere nudum jaceat. </div>
            <div type="sub" n="24">Primum enim tegumentum pulcherrimum habemus terram, corporum naturae aptissimam. </div>
            <div type="sub" n="25">Si ergo ubi tot sunt necessitates nihil superfluum inquirendum; multo magis ubi non tanta est necessitas, intempestiva est ambitio. </div>
         </div>
         <div type="sec" n="6">
            <div type="sub" n="1">At qui viderint, ridebunt, inquies. Ridentem sane non tam curare oportet, qui tantum insaniat. Nunc autem multi potius erunt qui mirabuntur, et nostram laudabunt philosophiam. </div>
            <div type="sub" n="2">Risu digna sunt non haec; sed quae nos facimus, plorantes, lugentes, nos simul cum mortuis defodientes. Haec et risu et supplicio digna sunt. </div>
            <div type="sub" n="3">Philosophari autem et in his, et in vestium modo, hoc certe coronas et laudes nobis conciliat, nobis omnes plaudent, atque mirabuntur Christi virtutem, dicentque: Papae, quanta est crucifixi virtus! </div>
            <div type="sub" n="4">suasit morientibus, mortem non esse mortem: non ergo quasi pro pereuntibus agunt, sed pro iis qui ad meliorem locum praemittuntur. </div>
            <div type="sub" n="5">Suasit illis corpus hoc fluxum et terrenum induendum esse incorruptione, sericis et aureis vestibus longe preciosiore. </div>
            <div type="sub" n="6">Ideoque non tantam sepulturae gerunt curam, sed funeralia mirabilia putant esse vitam optimam. Haec dicent, si nos ita philosophantes viderint. </div>
            <div type="sub" n="7">Sin fractos, praeficarum choros circumducentes, nos deridebunt, traducent, maledictis insequentur, vanum superfluumque sumtum carpent. Haec enim incusantes omnes audimus, et jure quidem. </div>
            <div type="sub" n="8">Quam enim habebimus excusationem, quando corpus, quod sanie et vermibus absumitur, exornamus, Christum vero despicimus sitientem, nudum ambulantem, hospitem? </div>
            <div type="sub" n="9">Vanae igitur curae finem imponamus, defunctos sepeliamus, ut et nobis et illis conferat ad gloriam Dei. Multam pro illis erogemus eleemosynam: mittamus illis pulcherrima viatica. </div>
            <div type="sub" n="10">Nam si memoria praeclarorum virorum qui mortui sunt prodest viventibus; ait enim, Protegam hanc civitatem propter me, et propter David servum meum, longe magis eleemosyna hoc faciet. </div>
            <div type="sub" n="11">Haec certe, haec inquam mortuos suscitavit, quando circumsteterunt viduae ostendentes quae fecerat ipsis contubernalis Dorcas. </div>
            <div type="sub" n="12">Cum quis ergo moriturus est, qui propinquior est ipsi paret funeralia, et moribundo suadeat ut egenis quidpiam relinquat; cum his emittat indumentis, Christum heredem relinquat. </div>
            <div type="sub" n="13">Nam si reges cum heredes conscribunt, familiaribus partem relinquunt in cautionem: qui Christum cum filiis heredem relinquit, cogita quantam sibi et suis omnibus attrahet benevolentiam. </div>
            <div type="sub" n="14">Haec funeralia pulcra sunt, haec juvant et superstites et defunctos. Si his utamur funeralibus, resurrectionis tempore splendidi erimus. </div>
            <div type="sub" n="15">Sin corpus curantes animam negligamus, multa ibi gravia patiemur, et magnum excitabimus risum. </div>
            <div type="sub" n="16">Non enim parva est ignominia, virtute nudum abire: neque sic insepultum et projectum corpus dehonestatum videtur, ut anima virtute nuda. </div>
            <div type="sub" n="17">Hanc induamus, hac maxime amiciamur. Toto tempore negleximus, saltem in morte sapiamus, et id curemus per eleemosynam ut a proximis juvemur. </div>
            <div type="sub" n="18">Sicque ex mutuis auxiliis fiduciam multam assequamur, gratia et benignitate Domini nostri Jesu Christi, quicum Patri et una Spiritui sancto, gloria, imperium, honor, nunc et semper et in saecula saeculorum, amen. </div>
         </div>
      </div>
      <div type="hom" n="86">
         <div type="title" n="title">Commentarius </div>
         <div type="title" n="title_2">[Homilia LXXXVI] </div>
         <div type="sec" n="1">
            <div type="sub" n="1">Abierunt ergo discipuli ad semetipsos. Maria autem stabat ad monumentum foris plorans. </div>
            <div type="sub" n="2">Proclive ad misericordiam est muliebre genus. </div>
            <div type="sub" n="3">Hoc autem dico, ne mireris cur Maria acerbe fleat in sepulcro; Petrus vero non item: nam ait, Discipuli abierunt ad semetipsos, illa vero flens stabat. </div>
            <div type="sub" n="4">Imbecillis erat natura, necdum futuram resurrectionem clare noverat. Quemadmodum etiam illi visis linteaminibus credentes abierunt ad semetipsos perculsi. </div>
            <div type="sub" n="5">Et cur non statim abierunt in Galilaeam, ut mandatum ipsis fuerat ante passionem? Fortasse reliquos exspectabant. Alioquin autem adhuc admodum perplexi erant. </div>
            <div type="sub" n="6">Hi igitur nunc abierunt; illa vero ad locum stabat. Multum enim, ut dixi, eam consolabatur vel conspectum monumentum. </div>
            <div type="sub" n="7">Vides illam ad majus solatium se inclinantem, ut locum perspiceret ubi corpus jacebat. Ideo non parvam tantae diligentiae mercedem accepit. </div>
            <div type="sub" n="8">Quod enim discipuli non viderunt, hoc mulier prima vidit, sedentes Angelos, alium ad pedes, alium ad caput, in vestibus albis; vel ipse habitus hilaritatem et gaudium prae se ferebat. </div>
            <div type="sub" n="9">Quia enim non animi sublimis mulier erat, ut ex sudariis resurrectionem conjiceret; quid amplius efficitur, Angelos videt sedentes hilari veste, ita ut hoc spectaculum illam erigeret et consolaretur. </div>
            <div type="sub" n="10">Verum nihil ei de resurrectione dicunt; sed paulatim ad hanc doctrinam inducitur. Laetas nec assuetas visiones conspexit. </div>
            <div type="sub" n="11">Vidit habitum splendidum, audivit consolantem vocem: Quid enim ait, Mulier, quid ploras? Per haec, quasi aperta janua paulatim ad sermonem de resurrectione ducebatur. </div>
            <div type="sub" n="12">Ex modo sedendi ad interrogandos illos inducebatur. Videbantur quippe scire quod factum fuerat. Ideo non una sedent, sed aliquantum distantes. </div>
            <div type="sub" n="13">Quia enim credibile non erat ipsam interrogare ausuram esse, et interrogatione sua et sedendi modo invitant illam ad colloquium. </div>
            <div type="sub" n="14">Quid ergo illa? ferventer simul et amanter: Tulerunt Dominum meum, et nescio ubi posuerunt eum. Quid dicis? Nondum resurrectionem cogitas, et positum esse imaginaris? </div>
            <div type="sub" n="15">Viden’ quomodo nondum sublimem doctrinam acceperit? Haec cum dixisset, conversa est retrorsum. </div>
            <div type="sub" n="16">Et quaenam haec consequentia, illos alloquens, cum nihildum audisset, ab illis retrorsum convertitur? </div>
            <div type="sub" n="17">Mihi quidem videtur haec illa dicente repente Christum retro apparuisse, et Angelos obstupefecisse. </div>
            <div type="sub" n="18">Illosque viso Domino statim et aspectu et nutu indicavisse, se Dominum videre, quod effecit ut se mulier retro converteret. </div>
            <div type="sub" n="19">Illis ergo sic apparuit; mulieri vero non sic, ne illam ex primo conspectu perterrefaceret, sed in viliore et vulgatiore vestitu; </div>
            <div type="sub" n="20">hinc vero palam illud est, quod eum esse hortulanum putaverit: tam humilem autem non par erat statim ad sublimia ducere, sed sensim. </div>
            <div type="sub" n="21">Illam ergo rursus interrogat: Mulier, quid ploras? quem quaeris? Hoc declarat ipsum intellexisse quod vellet interrogare, et ad respondendum induxit. </div>
            <div type="sub" n="22">Hoc cum ipsa mulier intelligeret, non Jesu nomen dixit, quasi ipse nosset de quo illa sciscitaretur, sed ait: Si tu sustulisti eum, dicito mihi ubi posuisti, et ego eum tollam. </div>
            <div type="sub" n="23">Rursum dicit positum, sublatum, ac si mortuus esset. Hoc porro significat: Si propter Judaeorum timorem hinc sustulistis eum, dicite mihi, et ego eum tollam. </div>
            <div type="sub" n="24">Magna benevolentia, magnus amor mulieris; sed nihil sublime sapit. Ideo jam non visu, sed voce se notum ipsi facit. </div>
            <div type="sub" n="25">Quemadmodum enim Judaeis modo notus, modo ignotus etiam praesens erat; sic cum loqueretur, notus erat si quando id vellet. </div>
            <div type="sub" n="26">Nam cum Judaeis dicebat, Quem quaeritis? neque vultu, neque voce notus fuit, donec voluit: id quod etiam hic contigit, ipsamque tantum nomine suo vocavit, exprobrans ipsi quod de vivente talia imaginaretur. </div>
            <div type="sub" n="27">Quomodo autem conversa dicit; si quidem illam alloquebatur? </div>
            <div type="sub" n="28">Opinor ipsam cum diceret, Ubi posuistis eum, ad Angelos conversam esse, ut sciscitaretur cur obstupescerent: </div>
            <div type="sub" n="29">hinc Christum vocantem, ad se illam convertisse, seseque voce notum reddidisse. </div>
            <div type="sub" n="30">Nam cum vocavit illam, Maria, tunc ipsa illum cognovit. Sic non a visu, sed a voce cognitio profecta est. </div>
            <div type="sub" n="31">Quod si dixeris, Unde constat Angelos obstupuisse, et ideo conversam fuisse mulierem? hic etiam dices, Unde constat ipsam tetigisse illum, et procidisse? </div>
            <div type="sub" n="32">Verum ut hoc liquet ex eo quod dixerit, Noli me tangere; sic et illud constat ex eo quod sese convertisse dicatur. Cur dixit, Noli me tangere? </div>
            <div type="sub" n="33">Quidam dicunt ipsam spiritualem gratiam petere, quod audisset illum discipulis dicentem: Si abiero ad Patrem, rogabo eum, et dabit vobis alium Paracletum. </div>
         </div>
         <div type="sec" n="2">
            <div type="sub" n="1">Et quomodo illa quae non aderat cum discipulis, haec audire potuit? Alioquin longe est ab hac sententia imaginatio hujusmodi. Quomodo petit, cum nondum ille ad Patrem abiisset? </div>
            <div type="sub" n="2">Quid ergo? Videtur mihi adhuc velle illam cum ipso versari ut prius, et ex gaudio nihil magnum cogitare, etiamsi longe melior factus erat secundum carnem. </div>
            <div type="sub" n="3">Ab hac ergo illam cogitatione abducens, ut cum majore se metu alloquatur; neque enim cum discipulis similiter versari conspicitur, illius cogitationem erigit, ut cum majore reverentia sibi attendat. </div>
            <div type="sub" n="4">Si dixisset ergo, noli ad me accedere ut prius; non enim eodem in statu res sunt, neque eodem modo vobiscum versaturus deinceps sum, id fastum et arrogantiam sapuisset. </div>
            <div type="sub" n="5">Illud vero, Nondum ascendi ad Patrem, etsi lenius, idipsum significat. Cum dicit enim nondum ascendi, declarat se eo festinare et tendere. </div>
            <div type="sub" n="6">Eum autem qui illuc migraturus erat, nec ultra cum hominibus versaturus, non oportebat eodem quo prius animo intueri. </div>
            <div type="sub" n="7">Quod autem ita se res habeat, sequentia declarant: Vade, dic fratribus, Vado ad Patrem meum et Patrem vestrum, et Deum meum et Deum vestrum. </div>
            <div type="sub" n="8">Atqui non hoc statim facturus erat, sed post quadraginta dies. Cur ergo hoc dicit? Ut illius mentem erigeret, ipsique suaderet, se ad caelos ascensurum. </div>
            <div type="sub" n="9">Illud vero, Patrem meum et Patrem vestrum, et Deum meum et Deum vestrum, ad incarnationem pertinet; sicut et ascendere carnis est. </div>
            <div type="sub" n="10">Haec enim illi dicit quae nondum sublimia cogitabat. Alio itaque modo ejus Pater est, et alio noster? Sane quidem. </div>
            <div type="sub" n="11">Nam si alio modo justorum Deus est, alio caeterorum hominum; multo magis aliter Filii, aliter noster est Deus. </div>
            <div type="sub" n="12">Cum enim dixit, Dic fratribus, ne hinc aliquam suspicarentur aequalitatem, differentiam apponit. Ipse namque in solio paterno sessurus erat; illis vero adstare datum est. </div>
            <div type="sub" n="13">Itaque licet secundum carnalem substantiam frater noster sit effectus, honore multum a nobis differt; nec quantum differat dici potest. Ipsa ergo, Abiit, haec nunciatura discipulis. </div>
            <div type="sub" n="14">Tantum est assiduitas et perseverantia bonum. Illi vero cur non doluerunt quod abiturus esset, neque eadem quae prius loquuti sunt? </div>
            <div type="sub" n="15">Tunc ut moriturum plangebant; nunc illo resurgente, quae dolendi causa? Nunciavit autem Maria et visionem et verba, quae possent illos consolari. </div>
            <div type="sub" n="16">Quia ergo credibile erat eos haec audientes, vel non credituros esse mulieri, vel si crederent aegre laturos, quod se non visu illo dignatus esset, etsi promisisset se in Galilaea ipsis appariturum esse. </div>
            <div type="sub" n="17">Ne igitur haec secum versantes moleste ferrent, ne unam quidem diem praeterire sivit; </div>
            <div type="sub" n="18">sed injecto ex resurrectionis notitia desiderio, necnon ex narratu mulieris, cum jam videndi desiderio ferverent, quod ex metu augebatur; cum vespera esset adfuit, idque mirabili modo. </div>
            <div type="sub" n="19">Et cur in vespera apparuit? Quia verisimile erat ipsos tunc maxime formidare. Sed quod mirabile est, quomodo non ipsum phantasma esse putaverint? nam januis clausis et statim ingressus est. </div>
            <div type="sub" n="20">Certe mulier praeoccupans magnam fidem indiderat. Alioquin vero clarum ipsis et suavem conspectum exhibuit. Interdiu autem non venit, ut simul omnes congregarentur. </div>
            <div type="sub" n="21">Multo namque erant stupore repleti. Non pulsavit januam; sed statim medius stetit, et ostendit latus et manus: simulque voce fluctuantes cogitationes sedavit dicens, Pax vobis; </div>
            <div type="sub" n="22">hoc est, ne turbemini, in mentemque ipsis revocat id quod ante crucem dixerat ipsis, Pacem meam relinquo vobis; ac rursum, In me pacem habete: in mundo tribulationem habebitis. Gavisi sunt autem discipuli viso Domino. </div>
            <div type="sub" n="23">Viden’ rebus verba confirmari? Nam quod dixit ante crucem: Iterum videbo vos, et gaudebit cor vestrum, et gaudium vestrum nemo tollet a vobis, hoc nunc opere complevit. </div>
            <div type="sub" n="24">Haec porro omnia ipsos ad certissimam fidem induxerunt. Quia enim inexpiabile bellum contra Judaeos habebant, saepe repetit illud, Pax vobis, parem bello consolationem afferens. </div>
         </div>
         <div type="sec" n="3">
            <div type="sub" n="1">Hoc primum ipsis verbum post resurrectionem dixit. Ideo Paulus ubique ait, Gratia vobis et pax. Mulieribus autem laetitiam dicit, quia in moerore degebant, et hanc primum accepere laetitiam. </div>
            <div type="sub" n="2">Congruenter itaque viris propter bellum, pacem; mulieribusque propter dolorem, laetitiam annunciat. Solutisque tristibus omnibus, crucis praeclara opera praedicat: haec sunt pax. </div>
            <div type="sub" n="3">Quia igitur obices omnes sublati sunt, inquit, victoriam splendidam constitui, omniaque recte completa sunt. Deinde ait demum: Sicut misit me Pater, et ego mitto vos. </div>
            <div type="sub" n="4">Nullam habebitis difficultatem, tum ob ea quae facta sunt, tum ob meam mittentis auctoritatem: </div>
            <div type="sub" n="5">quapropter hoc dicit, illorumque animum erigit, et magnam verbis fidem facit, si quidem velint opus ipsius suscipere: neque ultra Patrem rogat, sed auctoritate sua virtutem illis indit. </div>
            <div type="sub" n="6">Insufflavit enim et dixit: Accipite Spiritum sanctum: quorum remiseritis peccata, remittuntur; et quorum retinueritis, retenta sunt. </div>
            <div type="sub" n="7">Sicut enim rex praefectos mittens, potestatem dat ut in carcerem mittant, et ex carcere liberent; sic Christus illos mittens, hac potestate donat. </div>
            <div type="sub" n="8">Quomodo ergo dicit, Nisi ego abiero, ille non veniet, et nunc Spiritum dat? Quidam dicunt, ipsum non Spiritum dedisse; sed illos per insufflationem ad recipiendum Spiritum idoneos fecisse. </div>
            <div type="sub" n="9">Nam si Daniel viso Angelo perculsus est, quid non passi fuissent illi, si tam ineffabilem gratiam accepissent, nisi prius illos adhuc discipulos praeparasset? Ideo non dixit, Accepistis; sed, Accipite Spiritum sanctum. </div>
            <div type="sub" n="10">Nec tamen aberraverit quis si dicat illos tunc accepisse potestatem quamdam spiritualem et gratiam; sed non ita ut mortuos suscitarent, et virtutes facerent; sed ut peccata dimitterent. </div>
            <div type="sub" n="11">Diversa enim sunt Spiritus charismata, ideo addidit: Quorum remiseritis, remittuntur, ostendens quod genus operationis largiatur. </div>
            <div type="sub" n="12">Illic vero post quadraginta dies vim signorum acceperunt; idcirco ait: Accipietis virtutem supervenientis Spiritus sancti in vos, et eritis mihi testes in Jerusalem et in Judaea. </div>
            <div type="sub" n="13">Testes fuerunt per signa: ineffabilis quippe est Spiritus gratia et multiplex donum. Hoc ita fit ut discas Patris, Filii et Spiritus sancti unum esse donum, unam potestatem. </div>
            <div type="sub" n="14">Nam quae Patris propria videntur, eadem et Filii et Spiritus sancti esse deprehenduntur. Quomodo ergo nemo venit ad Filium, nisi Pater traxerit eum? </div>
            <div type="sub" n="15">Verum hoc Filii quoque esse ostenditur: nam ait, Ego sum via; nemo venit ad Patrem, nisi per me; hoc quoque Spiritus esse videas: nam, Nemo potest dicere Dominum Jesum Christum, nisi in Spiritu sancto. </div>
            <div type="sub" n="16">Ac rursum Apostolos modo a Patre, modo a Filio, modo a Spiritu sancto Ecclesiae datos fuisse dicitur: ac divisiones gratiarum Patris, Filii et Spiritus sancti esse videmus. </div>
         </div>
         <div type="sec" n="4">
            <div type="sub" n="1">Omnia ergo faciamus ut Spiritum sanctum nobiscum habere possimus, et concreditam operandi gratiam summopere colamus. Magna quippe est Sacerdotum dignitas. </div>
            <div type="sub" n="2">Quorum remiseritis peccata, inquit, remittuntur: ideo dicebat Paulus, Obedite praepositis vestris, et subjacete eis, ut maximum ipsis habeatus honorem. </div>
            <div type="sub" n="3">Tu enim rem tuam curas: et si tu haec recte disponas, nulla tibi aliorum ratio erit. </div>
            <div type="sub" n="4">Sacerdos autem si recte suam ordinaverit vitam, tuam vero aliorumque omnium sibi commissorum non diligenter curaverit, cum scelestis in gehennam abibit; </div>
            <div type="sub" n="5">ac saepe non ex suis, sed ex alienis in perniciem ruit, nisi omnia quae penes ipsum erant perfecerit. </div>
            <div type="sub" n="6">Tantum ergo videntes periculum, multa illos benevolentia prosequamini: id quod et Paulus significavit dicens: Ipsi pervigilant pro animabus vestris, non simpliciter, sed ut rationem reddituri. </div>
            <div type="sub" n="7">Quapropter ipsi magno sunt cultu honorandi. Quod si eis cum aliis insultaveritis, neque vestra bene disponetis. </div>
            <div type="sub" n="8">Quamdiu enim gubernator bono est animo, rectores etiam in tuto erunt: </div>
            <div type="sub" n="9">quod si convitiantibus illis et hostiliter agentibus, misere agat, nec vigilare possit, neque artem suam exercere, vel invitus in sexcenta illos mala conjiciet. </div>
            <div type="sub" n="10">Sic et Sacerdos si debito apud vos honore fruatur, etiam vestra poterit recte dispensare; sin illum in moerorem conjiciatis, sic solutis manibus illos vobiscum fluctibus absorbendos objicietis, etiamsi strenuo sint animo. </div>
            <div type="sub" n="11">Cogita quid de Judaeis Christus dicat: Super cathedram Moysis sederunt Scribae et Pharisaei; omnia quaecumque dixerint vobis ut faciatis, facite. </div>
            <div type="sub" n="12">Nunc non est dicendum, Super cathedram Moysis sederunt Sacerdotes; sed super cathedram Christi. Ejus enim doctrinam exceperunt. </div>
            <div type="sub" n="13">Ideo dicit Paulus: Pro Christo legatione fungimur, tamquam Christo exhortante pro nobis. Nonne videtis saeculi principibus omnes subesse: ac saepe etiam eos qui genere, vita, et prudentia potiores illis sunt? </div>
            <div type="sub" n="14">Attamen ob ejus reverentiam qui illos constituit, nihil horum cogitant, sed regis placitum verentur, quisquis tandem sit is qui praefecturam accipit. </div>
            <div type="sub" n="15">Atqui ubi homo constituit, tantus adest timor; ubi vero Deus ordinat, ordinatum despicimus, ipsique convitiamur, mille contumeliis eum aspergimus, </div>
            <div type="sub" n="16">et cum de fratribus nostris judicare prohibeamur, contra Sacerdotes linguam acuimus. </div>
            <div type="sub" n="17">Et qua venia haec digna fuerint, quando trabem in oculo nostro non videntes, festucam in alterius oculo acerbius scrutamur? Nescis te tibi gravius judicium parare, cum sic judicas? </div>
            <div type="sub" n="18">Haec porro dico, non quod illos probem qui indigne sacerdotium administrant; nam illos admodum deploro et lugeo: neque tamen sic illi sunt a subditis, maximeque a simplicioribus judicandi. </div>
            <div type="sub" n="19">Licet eorum vita sit infamata, tu, si attendas, nihil damni accipies in iis quae illis a Deo commissa sunt. </div>
            <div type="sub" n="20">Si enim per asinam vocem emitti curavit, et per vatem benedictiones spirituales largitus est: si bruti ore, et impura Balaami lingua propter improbos Judaeos operatus est; </div>
            <div type="sub" n="21">multo magis propter vos bene moratos, etiamsi Sacerdotes admodum scelesti sint, sua omnia perficiet, et mittet Spiritum sanctum: </div>
            <div type="sub" n="22">neque enim pura mens propter propriam puritatem Spiritum attrahit; sed gratia omnia operatur: Omnia enim, inquit, propter vos, sive Paulus, sive Apollo, sive Cephas. </div>
            <div type="sub" n="23">Quidquid enim concreditum habet Sacerdos, solius Dei donum est, et quantumcumque humana philosophia proficiat, gratia semper illa minor apparebit. </div>
            <div type="sub" n="24">Haec porro dico, non ut segniter vitam instituamus; sed ne si quando antistites quidam vestri negligenter se gerant, vos ideo mala vobis ipsis comparetis. </div>
            <div type="sub" n="25">Ecquid Sacerdotes dico? Neque Angelus, neque Archangelus in iis quae a Deo data sunt aliquid efficere potest; sed Pater et Filius et Spiritus sanctus omnia administrat. </div>
            <div type="sub" n="26">Sacerdos vero linguam suam commodat, manum porrigit. Neque enim justum fuisset, ut propter alterius improbitatem, illi qui fidem sunt amplexi in symbolis salutis nostrae laederentur. </div>
            <div type="sub" n="27">Quibus perspectis omnibus, et Deum timeamus, et Sacerdotes ejus veneremur, ipsis omnem praebeamus honorem; </div>
            <div type="sub" n="28">ut et pro operibus nostris et pro cultu illis exhibito magnam accipiamus a Deo mercedem, </div>
            <div type="sub" n="29">gratia et benignitate Domini nostri Jesu Christi, quicum Patri unaque Spiritui sancto gloria, imperium, honor nunc et semper et in saecula saeculorum, amen. </div>
         </div>
      </div>
      <div type="hom" n="87">
         <div type="title" n="title">Commentarius </div>
         <div type="title" n="title_2">[Homilia LXXXVII] </div>
         <div type="sec" n="1">
            <div type="sub" n="1">Thomas autem unus ex duodecim, qui dicitur Didymus, non erat cum eis quando venit Jesus. Dixerunt ergo ei alii discipuli, Vidimus Dominum. Ille autem dixit, Nisi videro, non credam, etc. </div>
            <div type="sub" n="2">Sicut simpliciter, leviterque credere, facilitatis est; sic ultra modum perquirere et explorare, crassissimae mentis. </div>
            <div type="sub" n="3">Ideo et Thomas accusatur; Apostolis enim dicentibus, Vidimus Dominum, non credidit; non tantum illis fidem negans, quantum rem fieri non posse existimans, nempe resurrectionem a mortuis. </div>
            <div type="sub" n="4">Non enim dixit, Non credo vobis, sed, Nisi mittam manum meam, non credam. Quomodo aliis congregatis hic solus aberat? Verisimile est ex dispersione praecedenti illum nondum reversum fuisse. </div>
            <div type="sub" n="5">Tu vero cum vides non credentem discipulum, Domini clementiam cogita, quomodo vel pro una anima ostendat se vulnera excepisse, et adveniat ad unius salutem, etiamsi crassiore quam caeteri animo esset. </div>
            <div type="sub" n="6">Ideo per crassissimum omnium sensum fidem quaerebat, neque oculis credebat. Neque enim tantum dixit, Nisi videro; sed etiam, nisi attrectavero, ne id quod videbatur phantasia esset. </div>
            <div type="sub" n="7">Atqui discipuli qui haec nunciabant fide digni erant, et Dominus quoque qui pollicitus erat. Attamen quia plura requisivit, neque illis quidem ipsum Christus privavit. </div>
            <div type="sub" n="8">Et cur non statim illi apparuit, sed post dies octo? Ut antea a discipulis institutus et edoctus, in majus traheretur desiderium, et magis in futuro confirmaretur. </div>
            <div type="sub" n="9">Unde didicerat latus apertum fuisse? Id a discipulis audierat. Cur aliud credidit, aliud non credidit? Quia hoc admodum mirabile erat. </div>
            <div type="sub" n="10">Perpende autem quam vere loquantur Apostoli, quomodo nec sua nec aliena vitia occultent, sed veracissime scribant. </div>
            <div type="sub" n="11">Adstat iterum Jesus, neque ab illo rogari exspectat, neque quidquam tale audire; </div>
            <div type="sub" n="12">sed illo nihil dicente, praeoccupans, quae cupiebat implet, significans se praesentem fuisse, cum ille haec discipulis diceret: nam iisdem usus est verbis, ac vehementer increpat et in futurum instituit. </div>
            <div type="sub" n="13">Nam cum dixisset ei: Infer digitum tuum, et vide manus meas: et mitte manum tuam in latus meum; subdit, et noli esse incredulus, sed fidelis. </div>
            <div type="sub" n="14">Viden’ eum ex infidelitate dubitare? sed antequam Spiritum acciperent; post haec autem non ultra: sed perfecti tunc erant. Nec illo autem modo solum increpavit, verum etiam in sequentibus. </div>
            <div type="sub" n="15">Postquam enim ille certior factus resipuit et exclamavit, Dominus meus, et Deus meus, ait, Quia vidisti me, credidisti: beati qui non viderunt et crediderunt. Hoc enim fidei est, etiam non visa admittere. </div>
            <div type="sub" n="16">Est enim fides sperandarum substantia rerum, argumentum non apparentium. Hic vero non discipulos solum beatos praedicat; sed etiam eos qui postea credituri erant. </div>
            <div type="sub" n="17">Atqui discipuli, inquies, viderunt et crediderunt. Verum illi nihil hujusmodi quaesierunt; sed ex sudariis statim verbum resurrectionis admiserunt, et antequam viderent plenam habuere fidem. </div>
            <div type="sub" n="18">Cum ergo quispiam dixerit, Vellem illo fuisse tempore, videreque Christum miracula patrantem, cogitet illud, Beati qui non viderunt et crediderunt. </div>
            <div type="sub" n="19">Quaerendum autem incumbit, quomodo corpus incorruptibile clavorum cicatrices habuerit, et a mortali manu tangi potuerit. Sed ne turberis; id enim Christi sese ad humilia demittentis erat. </div>
            <div type="sub" n="20">Corpus enim tam tenue, tam leve, ut januis clausis ingrederetur, crassitie omni carebat: sed ut resurrectio crederetur, sese talem exhibuit; utque discerent ipsum fuisse crucifixum, neque alium pro ipso resurrexisse. </div>
            <div type="sub" n="21">Ideo resurrexit signa crucis habens, et ideo manducat. Apostoli quippe hoc signum magnopere praedicabant dicentes, Qui cum eo simul manducavimus et bibimus. </div>
            <div type="sub" n="22">Quemadmodum ergo cum illum ante crucem videmus supra fluctus ambulantem, non dicimus corpus illud alterius esse naturae, sed nostrae; </div>
            <div type="sub" n="23">sic cum post resurrectionem illum videmus cicatrices habentem, non ideo corruptibilem dicemus. </div>
            <div type="sub" n="24">Propter discipulum enim id ostenditur. Multa vero alia signa fecit Jesus. </div>
            <div type="sub" n="25">Cum enim pauciora quam alii hic Evangelista narrasset, dicit neque alios omnes omnia recensuisse; sed quanta opus esset, ut auditores ad fidem pertraherent. </div>
            <div type="sub" n="26">Nam si omnia, inquit, scriberentur, nec ipsum arbitror mundum capere eos qui scribendi sunt libros. </div>
         </div>
         <div type="sec" n="2">
            <div type="sub" n="1">Unde palam est eos non jactantiae, sed utilitatis causa haec scripsisse. Qui enim plura praetermiserunt, quomodo haec jactantiae causa scripsissent? Cur non omnia narrarunt? </div>
            <div type="sub" n="2">Maxime propter multitudinem. Deinde hoc quoque cogitabant, eum qui dictis non crederet, nec si plura dicerentur crediturum fuisse; illum vero qui haec admiserit, non alio opus habere ad fidem habendam. </div>
            <div type="sub" n="3">Mihi autem hic videtur de signis post resurrectionem loqui; ideo ait, In conspectu discipulorum ejus. </div>
            <div type="sub" n="4">Sicut enim ante resurrectionem multa necessaria erant, ut crederent ipsum esse Filium Dei; sic et post resurrectionem, ut persuasum haberent ipsum resurrexisse. </div>
            <div type="sub" n="5">Ideo addidit, In conspectu discipulorum ejus, quia cum illis tantum versatus fuerat post post resurrectionem. </div>
            <div type="sub" n="6">Ideo dicebat, Mundus me jam non videt. Deinde ut discas discipulorum tantum causa haec facta fuisse, subdidit: </div>
            <div type="sub" n="7">Ut et credentes vitam aeternam habeatis in nomine ejus, generaliter naturam alloquens, ut ostendat, non illi in quem creditur, sed nobis ipsis se maxime gratificari. In nomine ejus; hoc est, per eum. Ipse namque vita est. </div>
            <div type="sub" n="8">Postea manifestavit se discipulis ad mare Tiberiadis. Viden’ quomodo non frequenter cum illis versetur, neque sicut antea? </div>
            <div type="sub" n="9">Apparuit enim vespere et avolavit; deinde post dies octo semel et rursum avolavit. Postea ad mare, et rursum cum multo timore. Quid sibi vult illud, Manifestavit? </div>
            <div type="sub" n="10">Hinc liquidum est, illum nonnisi ex indulgentia visum fuisse, quia jam incorruptibile et immortale corpus erat? Cur autem locum memoravit? </div>
            <div type="sub" n="11">Ut jam eum magna ex parte metum abstulisse ostendat, ita ut jam domo exirent, et circumquaque ambularent. Non enim amplius domi se continebant; sed in Galilaeam ierant, ut a Judaeis periculum declinarent. </div>
            <div type="sub" n="12">Venit ergo Simon piscatum. Cum enim non frequenter cum illis versaretur, necdum Spiritus datus esset, neque adhuc quidpiam illis commissum esset, nec quid facerent haberent, ad artem suam redierant. </div>
            <div type="sub" n="13">Et erant simul Simon et Thomas, et Nathanael qui a Philippo vocatus erat, et filii Zebedaei, et alii duo. Cum nihil ergo haberent quod facerent, piscatum se contulerunt, et hoc noctu faciebant, quod formidarent. </div>
            <div type="sub" n="14">Hoc etiam Lucas ait; sed non idem ipsum, verum aliud indicat. Alii vero discipuli sequebantur, quod una de reliquo conjuncti essent, et simul vellent piscantes videre, atque hoc otio placide frui. </div>
            <div type="sub" n="15">Laborant ergo, et praepeditis adstitit Jesus. Neque statim sese cognoscendum dedit, ut in colloquium venirent. Dicit ergo illis: Numquid pulmentarium habetis? </div>
            <div type="sub" n="16">Adhuc humano more loquitur, ac si emturus aliquid esset ab eis. Cum se nihil habere dicerent, jussit ad dexteram rete mitti: cum misissent, ceperunt. </div>
            <div type="sub" n="17">Ut autem cognoverunt illum: tunc proprios sibi mores exhibent discipuli Petrus et Joannes. Ille ferventior, hic sublimior erat. Ille promtior erat, hic perspicacior. </div>
            <div type="sub" n="18">Ideo Joannes prior Jesum cognovit, Petrus prior illum adiit: neque enim modica signa erant. Quaenam illa? </div>
            <div type="sub" n="19">Primo quod multi pisces capti essent: deinde quod rete non scissum fuisset; hinc, quod prius quam exscenderent, prunas invenirent, appositum piscem et panem. </div>
            <div type="sub" n="20">Neque enim ex subjecta materia id faciebat; quod tamen per quamdam dispensationem ante crucem facere solebat. </div>
            <div type="sub" n="21">Ubi autem illum agnovit, omnia projecit et pisces et retia, seque succinxit Petrus. Viden’ et reverentiam et desiderium? </div>
            <div type="sub" n="22">Atqui ducentis cubitis aberant; sed neque illum navi adire sustinuit, verum natando venit. Quid ergo Jesus? Venite, inquit, prandete. Et nemo audebat eum interrogare. </div>
            <div type="sub" n="23">Non jam solitam fiduciam habebant et loquendi libertatem, neque ad illum rogaturi accedebant; </div>
            <div type="sub" n="24">sed cum silentio, timore et reverentia magna sedebant illi attendentes: Sciebant enim Dominum esse. </div>
            <div type="sub" n="25">Ideoque non interrogabant, Quis es? Formamque videntes aliam, terroris plenam, admodum perculsi erant, volebantque aliquid de illa sciscitari. </div>
            <div type="sub" n="26">Sed et quod timerent, et quod scirent non alium esse, sed illum ipsum, ab interrogatione abstinuerunt, solumque comedebant ea quae ipse cum majori potestate creaverat. </div>
            <div type="sub" n="27">Hic vero non ultra respicit in caelum, neque humana illa facit, ostendens illa eo quod sese demisisset, facta fuisse. </div>
            <div type="sub" n="28">Quod vero non frequenter nec simili modo cum illis versaretur, narrat. Hoc jam tertio manifestatus est illis, cum resurrexisset a mortuis. </div>
            <div type="sub" n="29">Et jubet ex obsoniis afferri, ostendens id quod visum fuerat, non phantasma esse: at hic non dicit ipsum comedisse cum illis. Lucas vero alibi dicit, et convescens cum illis. </div>
            <div type="sub" n="30">Quomodo autem; non nostrum est dicere. Modo enim perquam mirabili haec facta sunt, non quod natura cibis deinceps opus haberet; sed ex indulgentia ad resurrectionis demonstrationem haec permisit. </div>
         </div>
         <div type="sec" n="3">
            <div type="sub" n="1">Haec audientes forte efferbuistis, et eos qui cum illo erant beatos praedicastis, necnon eos qui cum illo futuri sunt in generali resurrectione. Itaque nihil non agamus, ut admirandam illam faciem videamus. </div>
            <div type="sub" n="2">Nam si nunc audientes sic incendimur, et desideramus illis fuisse diebus, queis in terra versabatur, vocem audisse, faciem vidisse, accessisse, tetigisse, ministrasse; </div>
            <div type="sub" n="3">cogita quid sit illum videre non ultra in mortali corpore, neque humana facientem; sed Angelis stipatum, in immortali corpore illum conspicere, et reliqua frui felicitate, quae omnem superat sermonem. </div>
            <div type="sub" n="4">Quamobrem obsecro, nihil non agamus ne a tali gloria excidamus. Nihil adest difficile, si velimus, nihil onerosum, si attendamus. </div>
            <div type="sub" n="5">Nam si sustinemus, et conregnabimus. Quid est illud, sustinemus? si aerumnas et persequutiones feramus; si in arcta incedamus via. Arcta enim via natura sua laboriosa est, sed instituto voluntatis levior efficitur, spe futurorum. </div>
            <div type="sub" n="6">Nam quod in praesenti momentaneum est et leve tribulationis, supra modum in sublimitate aeternum gloriae pondus operatur, non contemplantibus nobis quae videntur, sed quae non videntur. </div>
            <div type="sub" n="7">Transferamus igitur oculos ad caelum, et perpetuo illa imaginemur, et inspiciamus. </div>
            <div type="sub" n="8">Nam si semper in illis versemur, neque suavia hujus vitae nos allicient, neque tristia moleste feremus; </div>
            <div type="sub" n="9">sed et haec et similia irridebimus; nihilque nos vel in servitutem redigere, vel extollere poterit; si modo illuc semper desiderio tendamus, si illam dilectionem intueamur. </div>
            <div type="sub" n="10">Et quid dico, de praesentibus malis non dolebimus? neque illa postea videre putabimus. Talis est quippe amor. </div>
            <div type="sub" n="11">Illos enim qui absentes sunt, quos amamus, quotidie imaginamur: magna quippe est dilectionis tyrannis, ab omnibus abscedit, et amatae rei animam colligat. </div>
            <div type="sub" n="12">Si ita Christum amaremus, omnia hic nobis umbra, omnia imago et somnium viderentur: diceremus et nos, Quis nos separabit a caritate Christi? Tribulatio vel angustia? </div>
            <div type="sub" n="13">Non dixit pecunia, divitiae, aut forma; haec quippe admodum vilia sunt et ridicula? Sed quae gravia videntur esse posuit, famem, persequutiones, mortes. </div>
            <div type="sub" n="14">Atqui ille haec ut nihili respuit; nos vero propter pecunias a vita nostra separamur et a luce. </div>
            <div type="sub" n="15">Et Paulus quidem non mortem, non vitam, non instantia neque futura, neque creaturam aliam praeponebat ejus dilectioni. Nos autem si tantillum auri videamus, incendimur et Christi leges calcamus. </div>
            <div type="sub" n="16">Quod si haec dictu non ferenda sunt, longe minus factu: et quod grave est, haec audientes horrescimus, facientes non horrescimus. </div>
            <div type="sub" n="17">Sed facile juramus, pejeramus, rapimus, usuras exigimus, continentiam negligimus, ab oratione ferventi desistimus, praeceptorum maximam partem transgredimur, pecuniarum causa nullum membrorum nostrorum curamus. </div>
            <div type="sub" n="18">Pecuniarum enim amator millia proximo inferet mala, et sibi quoque. </div>
            <div type="sub" n="19">Irascetur facile, convitiabitur, fatuum appellabit, jurabit, pejerabit; neque veteris etiam legis modum servabit; qui enim aurum amat, non amabit proximum. </div>
            <div type="sub" n="20">Atqui nos etiam inimicos propter regnum caelorum amare jubemur. </div>
            <div type="sub" n="21">Nam si vetera praecepta servando, non poterimus intrare in regnum caelorum, nisi abundaverit justitia nostra plus quam illorum: qui illa quoque transgredimur, quam habebimus defensionem? </div>
            <div type="sub" n="22">Qui pecunias amat, non modo inimicum non amabit, sed etiam amicis ut inimicis utetur. </div>
         </div>
         <div type="sec" n="4">
            <div type="sub" n="1">Ecquid dico amicis? Pecuniarum amatores ipsam quandoque naturam ignorarunt. </div>
            <div type="sub" n="2">Ille non cognationem novit, non consuetudinis recordatur, non aetatem reveretur, nullum habet amicum, sed erga omnes inimico erit animo; </div>
            <div type="sub" n="3">verum erga se maxime, non tantum quod animam perdat suam; sed quod sese millibus torqueat solicitudinibus, laboribus, moeroribus. </div>
            <div type="sub" n="4">Nam peregrinationes suscipiet, pericula, insidias et quidvis aliud, ut radicem malorum secum habeat, et multum numeret auri. </div>
            <div type="sub" n="5">Quid illo morbo gravius fuerit? nam et cibo voluptateque omni, ob quam solent homines peccare multum, privatur, necnon gloria honoreque. </div>
            <div type="sub" n="6">Etenim qui pecunias amat, innumeros homines suspectos habet, multosque accusatores, invidos, calumniatores, insidiatores. </div>
            <div type="sub" n="7">Etenim qui injuste laeduntur, odio habent, utpote qui male passi sint; qui nondum laesi sunt, timent ne patiantur, et erga laesos commiseratione ducti, hoc ipsum bellum suscipiunt. </div>
            <div type="sub" n="8">Optimates vero et potentiores, pro minoris conditionis hominibus misericordia ducuntur, tum etiam illis invidentes, inimici et hostes illius sunt. Ecquid de hominibus loquor? </div>
            <div type="sub" n="9">Cum quis Deum habet inimicum, quae illi postea spes erit? quae consolatio? quod refrigerium? Pecuniarum amator illis nunquam uti poterit; sed servus custosque erit, non dominus. </div>
            <div type="sub" n="10">Cum enim plures semper acquirere studeat, nusquam impendere volet; sed sibi ipsi expensam detrahet, omniumque pauperum pauperrimus erit, utpote qui cupiditatem sistere nequeat. </div>
            <div type="sub" n="11">Atqui pecuniae ideo sunt non ut illas custodiamus, sed ut iis utamur. </div>
            <div type="sub" n="12">Quod si velimus illas aliis defodere, quid nobis miserabilius fuerit, qui circumcurrimus ad acquirendas illas, ut eas claudamus et illarum communem usum auferamus? </div>
            <div type="sub" n="13">Est enim alius quoque morbus non minor isto. Nam hi in terram defodiunt; illi in ventrem, voluptatem, ebrietatem, et sibi simul et iniquitatis et lasciviae supplicium adjiciunt. </div>
            <div type="sub" n="14">Alii parasitis et adulatoribus; alii ludis et meretricibus; alii similibus impensis gaudent, innumeras sibi ad gehennam parantes vias, cum semel rectam et constitutam viam reliquerunt, quae ad caelos ducit. </div>
            <div type="sub" n="15">Atqui qui hanc suscipit non modo majus lucrum, sed majorem etiam, quam illi, voluptatem assequatur. Qui enim meretricibus largitur, ridiculus erit et turpis, multa suscipiet bella et voluptatem brevem. Imo nec brevem; </div>
            <div type="sub" n="16">quantumcumque enim scortis dederit, nullam illae gratiam habebunt. Dolium enim pertusum est domus aliena. </div>
            <div type="sub" n="17">Alioquin autem petulans est genus muliebre, ejusque amorem inferno comparavit Salomon: et tunc solum cessat, cum amantem videt omnibus nudatum; </div>
            <div type="sub" n="18">imo ne tunc quidem cessat, sed magis exornatur, et jacenti insultat, illumque deridendum exhibet, totque malis afficit, quot ne describere quidem possumus. </div>
            <div type="sub" n="19">At eorum qui salutem consequuntur voluptas non talis est; neque enim rivalem hic habet quis; sed omnes gaudent et exsultant: tam ii qui bene valent, quam qui bene valentes vident. </div>
            <div type="sub" n="20">Nulla ira, nullus moeror; non turpitudo, non opprobrium ejus animum obsidet; </div>
            <div type="sub" n="21">sed multa conscientiae laetitia, multa de futuris spes, gloria magna splendorque magnus, major Dei benevolentia et securitas. Nullum praecipitium, nulla suspicio, sed tranquillissimus portus, aerisque serenitas. </div>
            <div type="sub" n="22">Haec itaque omnia cogitantes, et voluptatem voluptati comparantes, eam quae melior est eligamus, ut et futura consequamur bona, gratia et benignitate Domini nostri Jesu Christi, cui gloria et imperium in saecula saeculorum, amen. </div>
         </div>
      </div>
      <div type="hom" n="88">
         <div type="title" n="title">Commentarius </div>
         <div type="title" n="title_2">[Homilia LXXXVIII] </div>
         <div type="sec" n="1">
            <div type="sub" n="1">Cum ergo prandissent, dicit Jesus Simoni Petro: Simon Jonae, diligis me plus his? Dicit ei: Etiam, Domine, tu scis quia amo te. </div>
            <div type="sub" n="2">Multa quidem alia sunt quae possint nobis apud Deum fiduciam praebere; nosque conspicuos et probatos exhibere. </div>
            <div type="sub" n="3">Quod autem nobis omnium maxime supernam benevolentiam conciliat, est proximi cura et dilectio; id quod a Petro Christus exigit: </div>
            <div type="sub" n="4">cum enim comedendi finem fecissent, Dicit Jesus Simoni Petro: Simon Jonae diligis me plus his? Dicit ei: Etiam, Domine, tu scis quia amo te. Dicit ei, Pasce oves meas. </div>
            <div type="sub" n="5">Et cur aliis praetermissis, de his hunc alloquitur? Eximius erat inter Apostolos, os discipulorum, et coetus illius caput. Ideo Paulus prae aliis hunc visurus venit. </div>
            <div type="sub" n="6">Simul ostendens ei, oportere deinceps fidere, quasi abolita negatione, fratrum ei praefecturam committit; neque negationem commemorat vel exprobrat. </div>
            <div type="sub" n="7">Dicit autem, Si amas me, fratrum praefecturam suscipe, et ferventem illum amorem quem semper exhibuisti, et de quo exsultabas, nunc ostende: animamque illam quam te pro me daturum esse dicebas, da pro ovibus meis. </div>
            <div type="sub" n="8">Cum igitur semel et iterum interrogatus, illum ipsum qui secreta cordis novit in testem vocasset, adhuc tertio interrogatus, turbatus est, ob priora timidus effectus. </div>
            <div type="sub" n="9">Nam tunc affirmate loquutus, postea superatus est. Ideo rursus ad illum confugit: nam cum dicit, Tu omnia scis; id est, praesentia et futura. </div>
            <div type="sub" n="10">Viden’ quanto melior factus sit, quanto modestior? Non arroganter contradicit ut ante: ideo turbatus est. </div>
            <div type="sub" n="11">Num forte cum amare me putem, non amo tamen, ut ante altum sapiens et asseverans, postea superatus sum? </div>
            <div type="sub" n="12">Ter interrogat, et ter eadem imperat, ut ostendat quanti faciat ovium curam, et hoc maximum esse amoris erga se argumentum. </div>
            <div type="sub" n="13">De amore erga se illum alloquutus, martyrium quod passurus erat praedicit: declarans se non quod diffideret ita loquutum esse, sed maxime credere. </div>
            <div type="sub" n="14">Ut autem amoris exemplum ostenderet, doceretque quomodo ipsum amare oporteret, </div>
            <div type="sub" n="15">ait: Cum esses junior, cingebas te, et ambulabas ubi volebas: cum autem senueris, alii te cingent, et ducent quo tu non vis. </div>
            <div type="sub" n="16">Atqui hoc volebat et desiderabat. Ideo et hoc ipsi manifestum fecit. </div>
            <div type="sub" n="17">Cum enim frequenter dixisset, Animam meam pro te ponam; et, Si oportuerit me mori tecum, non te negabo, desiderata ipsi concessit. </div>
            <div type="sub" n="18">Quid sibi vult illud, Quo tu non vis? Naturae affectum et carnis necessitatem indicat, innuitque animam invitam a corpore separari. Itaque voluntas firma et constans effecta erat; attamen natura erat imbecilla. </div>
            <div type="sub" n="19">Nemo enim sine dolore corpus deponit; ita Deo, ut dixi, utiliter dispensante, ne plurimi violentam sibi mortem inferrent. </div>
            <div type="sub" n="20">Nam si rebus ita dispositis potuit tamen diabolus id efficere, et innumeros ad praecipitia et voragines impellere: nisi tale desiderium erga corpus animae insitum esset, multi vel ex levissimo moerore sibi mortem inferrent. </div>
            <div type="sub" n="21">Illud igitur, quo tu non vis, naturalem demonstrat affectum. Cur vero cum dixisset, cum esses junior, addit, cum autem senueris? </div>
            <div type="sub" n="22">Hoc significatur, ipsum nec juniorem, nec senem tunc fuisse, sed virum perfectum. Cur priorem vitam ipsi commemoravit? </div>
            <div type="sub" n="23">Ut ostenderet ita se rem habuisse. In saecularibus enim juvenis utilis, senex inutilis est; </div>
            <div type="sub" n="24">apud me non ita, sed in senectute fortitudo major est, strenuitas praestantior, aetate nihil obicis afferente. </div>
            <div type="sub" n="25">Haec porro dixit, non ut illum terrefaceret, sed ut excitaret. Noverat enim ejus amorem, illumque ad haec promte ferri: simulque futurae mortis modum significat. </div>
            <div type="sub" n="26">Quia enim Petrus semper pro Christo pericula subire cupiebat; confide, inquit; ita desiderium implebo tuum, ut ea quae non juvenis perpessus es, senex patiaris. </div>
            <div type="sub" n="27">Deinde auditorem erigens Evangelista intulit: Haec autem dicebat significans qua morte clarificaturus esset Deum. </div>
            <div type="sub" n="28">Non dixit, moriturus esset; sed, clarificaturus esset Deum: ut discas pati pro Christo, gloriam esse et honorem. Et cum haec dixisset, ait, Sequere me. </div>
            <div type="sub" n="29">His ostendit curam et affectum magnum erga ipsum. Quod si quis dixerit, Cur ergo Jacobus Jerosolymorum thronum accepit? </div>
            <div type="sub" n="30">Respondebo: Petrum non throni hujus, sed totius orbis doctorem a Christo statutum fuisse. </div>
            <div type="sub" n="31">Conversus ergo Petrus, vidit illum discipulum, quem diligebat Jesus, sequentem, qui et recubuit in coena super pectus ejus, et dixit: Domine, hic autem quid? </div>
         </div>
         <div type="sec" n="2">
            <div type="sub" n="1">Qua de causa recubitum illum memorat? Non abs re, sed ut ostendat quantam Petrus fiduciam haberet post negationem. </div>
            <div type="sub" n="2">Qui enim tunc non audebat interrogare, sed alteri ut id faceret annuebat, hic praefecturam in fratres habuit: </div>
            <div type="sub" n="3">neque solum sua non alteri committit, sed etiam pro alio ipse Magistrum interrogat. Et Joanne tacente, ille loquitur. </div>
            <div type="sub" n="4">Hic porro amorem ostendit quem erga illum habuit: nam Petrus Joannem admodum amabat, ut ex sequentibus liquet: perque totum Evangelium haec necessitudo ostenditur, necnon in Actibus Apostolorum. </div>
            <div type="sub" n="5">Quia ergo magna ipsi praedixerat, orbem commiserat, martyrium praenunciarat, majorem quam caeterorum amorem ejus indicaverat, volens Petrus hunc consortem habere, dixit: Hic autem quid? </div>
            <div type="sub" n="6">Annon eadem nobiscum via incedet? Ac quemadmodum tunc cum interrogare non auderet, hunc protulit; sic et nunc vicem reddens, putansque ipsum de se velle interrogare, nec audere, ipse sciscitatur. </div>
            <div type="sub" n="7">Quid ergo Christus? Si eum volo manere donec veniam, quid ad te? </div>
            <div type="sub" n="8">Quia magno motus desiderio id dicebat Petrus, quod nollet ab eo separari, ostendens Christus quantavis ipsum dilectione prosequeretur, non tamen suam attingere dilectionem, ait: Si eum volo manere, quid ad te? </div>
            <div type="sub" n="9">His erudiens nos non aegre ferendum esse, nec curiose inquirendum, ultra quam ipsi placitum sit. </div>
            <div type="sub" n="10">Quia enim Petrus semper ad tales interrogationes fervens promptusque erat, fervorem ejus praecidens, et docens non esse ulterius inquirendum, sic respondit. </div>
            <div type="sub" n="11">Exiit ergo sermo iste inter fratres, id est, discipulos, quod ille non moritur. Et non dixit Jesus, non moritur: sed, Si volo eum manere donec veniam, quid ad te? </div>
            <div type="sub" n="12">Ne putes, inquit, me uno modo vestra dispensare. Hoc autem faciebat, ut intempestivum illum mutuum affectum tolleret. </div>
            <div type="sub" n="13">Quia enim orbis terrarum curam suscepturi erant, non ita copulari eos oportebat. Alioquin, magnum hinc futurum erat orbi detrimentum. </div>
            <div type="sub" n="14">Quamobrem ait illi: Opus tibi commissum est, hoc cura, hoc perfice, pugna, decerta. Quid enim si velim eum hic manere? Tu tua cures et provideas. </div>
            <div type="sub" n="15">Hic mihi consideres velim quam sit Evangelista a fastu alienus. Cum enim discipulorum opinionem narrasset, illam corrigit, quasi quid Christus dixerit non intellexerint: </div>
            <div type="sub" n="16">ait enim, Non dixit Jesus, non moritur: sed, Si eum volo manere. Hic est discipulus ille qui testimonium perhibet de his, et scripsit haec; et scimus quia verum est testimonium ejus. </div>
            <div type="sub" n="17">Cur nullo alio id agente, hic solus haec ait, et secundum de seipso perhibet testimonium: videturque auditoribus occurrere? Qua de causa? </div>
            <div type="sub" n="18">Dicitur ultimus, Deo movente, scripsisse, ideo illius dilectionem frequenter exhibet, subindicans qua de causa ad scribendum impulsus sit; </div>
            <div type="sub" n="19">ideo id frequenter memorat, ut fide dignam reddat narrationem, et ostendat se inde motum ad hoc venisse. </div>
            <div type="sub" n="20">Novi, inquit, vera esse quae dicit: quod si multi non credant, hinc ipsis credendum est. Unde? ex eo quod deinde dicitur. </div>
            <div type="sub" n="21">Sunt et alia multa quae fecit Jesus, quae si scribantur per singula, nec ipsum arbitror mundum capere eos qui scribendi sunt libros. </div>
            <div type="sub" n="22">Unde constat me non ad gratiam loquutum esse. Qui enim cum tot dici possint, ne tanta quidem dixit, quanta reliqui, sed longe plura praetermisit: </div>
            <div type="sub" n="23">atque in medium allatis Judaeorum insidiis, lapidationibus, odiis, contumeliis, convitiis; cum narraverim quomodo illum daemoniacum et deceptorem vocarint, palam est me non ad gratiam loquutum esse. </div>
            <div type="sub" n="24">Nam qui ad gratiam loqui voluisset, contrarium facere oportebat; probrosa occultare, et splendida narrare. </div>
            <div type="sub" n="25">Quia ergo quae certissime sciebat scripsit, non recusat suum etiam in medium proferre testimonium, sibique proponit singula explorare et examinare. </div>
            <div type="sub" n="26">Mos enim est nobis, cum rem verissimam nos dicere putamus, nostrum non recusare testimonium. </div>
            <div type="sub" n="27">Si vero nos id facimus, multo magis ille qui in Spiritu scribebat: quod etiam reliqui Apostoli praedicantes dicebant: Nos testes sumus eorum quae dicimus, et Spiritus, quem dedit obedientibus sibi. </div>
            <div type="sub" n="28">Omnibus enim affuerat, crucifixum non reliquerat, matrem sibi commendatam habuit. Quae omnia signa amoris erga illum erant, et quod ille omnia accurate nosset. </div>
            <div type="sub" n="29">Quod si tanta facta fuisse signa dicat, ne mireris. Sed cogitans ineffabilem operantis virtutem; id quod dictum est cum fide accipe. </div>
            <div type="sub" n="30">Sicut enim loqui nobis facile est; sic, imo multo magis, illi facile ea operari quae vellet. Sufficiebat enim ipsi velle solum, et omnia sequebantur. </div>
         </div>
         <div type="sec" n="3">
            <div type="sub" n="1">Attendamus itaque diligenter dictis hujusmodi, neque illa explicare et interpretari desinamus. Ex frequenti enim tractatione aliquid consequimur: sic vitam nostram expurgare poterimus, sic spinas succidere. </div>
            <div type="sub" n="2">Talis quippe res est peccatum, et saecularis solicitudo, infructuosa nempe et molesta. </div>
            <div type="sub" n="3">Ac quemadmodum spina ubicumque retinetur, retinentem pungit; sic et saecularia undecumque detineas, detinentem laedunt. </div>
            <div type="sub" n="4">Verum spiritualia non hujusmodi sunt; sed margaritae cuidam similia; undecumque illam verses, oculos delectat. </div>
            <div type="sub" n="5">Exempli causa, fecit aliquis eleemosynam, non modo spe futuri nutritur; sed et hujus vitae bonis laetatur: fiducia multa semper plenus, malam vincit concupiscentiam: </div>
            <div type="sub" n="6">et ante regnum, hinc jam fructum accepit, dum laudatur et celebratur ante alia omnia a propria conscientia. </div>
            <div type="sub" n="7">Singula quoque bona opera hujusmodi sunt, sicut contra mala opera ante gehennam hic conscientiam excruciant. </div>
            <div type="sub" n="8">Et si peccans futura cogitaveris, etiam nemine puniente formidolosus et trepidus es; </div>
            <div type="sub" n="9">si praesentia cogites, multos habes inimicos et in suspicione vivis, neque jam laedentes obtueri possis, imo nec non laedentes. </div>
            <div type="sub" n="10">Non enim tantum ab eis voluptatis quantum moeroris assequimur: occlamante conscientia, damnantibus foris hominibus, irritato Deo, gehenna nos cupide exspectante, cogitationibus non quiescentibus. </div>
            <div type="sub" n="11">Grave enim, grave et onerosum est peccatum, et plumbo omni gravius. Qui id sentit, ne minimum quidem oculos attollere poterit, etiamsi insensilis sit. </div>
            <div type="sub" n="12">Sic et Achaab, etsi valde impius, quia hoc sensit, prono capite contritus misere incedebat. Ideo se sacco praecinxit, et fontes lacrymarum emittebat. </div>
            <div type="sub" n="13">Si hoc et nos faciamus, si lugeamus ut ille, si peccata exuamus ut Zacchaeus, nos quoque veniam consequemur. </div>
            <div type="sub" n="14">Ut enim in tumoribus et fistulis, nisi quis fluentem humorem et vulnus afficientem sistat, frustra remedia adhibebit, malo semper grassante; </div>
            <div type="sub" n="15">sic et nos nisi manum coerceamus ab avaritia, et pravum illum fluxum reprimamus, nisi eleemosynam demus, frustra caetera facimus. </div>
            <div type="sub" n="16">Nam si quid ab illa curatum sit, adveniens avaritia obruit et labefactat, gravioremque priore plagam infert. Finem ergo faciamus rapiendi, et ita eleemosynam erogemus. </div>
            <div type="sub" n="17">Quod si nos ipsos in praecipitia feramus, quomodo respirare poterimus? </div>
            <div type="sub" n="18">Nam si quis cadentem erigeret, id quod facit eleemosyna; alius autem vi ad lapsum pelleret, id quod avaritia facit, nihil aliud ex hac pugna eveniret, quam quod homo ille discerperetur. </div>
            <div type="sub" n="19">Id ne nobis accidat, neve avaritia nos deorsum trahente, eleemosyna nos derelinquat et abeat, nos leviores efficiamus, et avolemus, ut a malis liberati, et ex bonis operibus ad perfectionem deducti, </div>
            <div type="sub" n="20">aeterna consequamur bona, gratia et benignitate Domini nostri Jesu Christi, quicum Patri unaque Spiritui sancto gloria, honor, imperium nunc et semper et in saecula saeculorum, amen. </div>
         </div>
      </div>
   </body>
</TAN-T>
